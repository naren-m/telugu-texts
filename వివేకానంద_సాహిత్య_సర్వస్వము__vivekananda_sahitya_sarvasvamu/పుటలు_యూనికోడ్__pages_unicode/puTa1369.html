<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1368.html>p1368</a></td><td>p1369</td><td><a class=puTa_lanke href=puTa1370.html>p1370</a></td></tr></table>
<p><FONT FACE="SHREE900, SHREE, sans-serif" SIZE="3">140 శ్రీ వివేకానంద సాహిత్య సర్వస్వం -- సంపు. 4</FONT></p>
<p><FONT FACE="SHREE900, SHREE, sans-serif" SIZE="3">నిరాధారమని మన సిద్ధాంతాన్ని బట్టే తెలిసికోగలం. చెట్టు విత్తనంనుండి పుట్టి,&nbsp;<BR>తిరిగి విత్తులో ముగిసిపోతుంది కదా? ఆది, అంతం ఒకటే అవుతున్నాయి.&nbsp;<BR>ఈ భూమి, తన ‘‘ఉపాదాన కారణం’’ నుండి వెలువడి తిరిగి దానిలోనే&nbsp;<BR>విలీనమవుతోంది. కాబట్టి ‘అది’ తెలిస్తే, ‘అంతం’ తెలిసినట్లవుతోంది. ఇంతే-&nbsp;<BR>కాక ‘అంతం’ తెలిస్తే, ‘ఆది’ కూడా తెలిసిందనవచ్చు. అట్లయితే చిన్న&nbsp;<BR>ఏకకణజీవి (ప్రోటోప్లాసమ్‌) మొదలు, ప్రపూర్ణతనందిన నరసత్తముని వరకుగల&nbsp;<BR>అవిచ్ఛిన్న జీవయాత్రలో చివరికి పరిపూర్ణుడైన మానవోత్తముడు కాగలడు.&nbsp;<BR>కాబట్టి ఆదిలోకూడ అతడుండే తీరాలి. కాబట్టి ఆ ఏకకణజీవి, ఆ మహావిజ్ఞాన&nbsp;<BR>సంపన్నుడైన పురుషుని సంవృత రూపమే అయి వుండాలి కదా? మనకది&nbsp;<BR>కనిపించదు కాని, ఆ సంవృత జ్ఞానరాశే, ఇప్పుడు ప్రపూర్ణుడై వెలసే&nbsp;<BR>నరసత్తముడయ్యే వరకు వివృతిని పొందుచు వచ్చింది. గణిత శాస్త్రానుగుణ్యంగా,&nbsp;<BR>ఈ అంశాన్ని రుజువు చేయవచ్చు. మొత్తం మీద శక్తిరాశి శాశ్వతంగా ఒక్కటై,&nbsp;<BR>హెచ్చుతగ్గులు లేకుండా ఉంటుందనే శాస్త్రసిద్ధాంతం సత్యమైతే, ఒక యంత్రంలో&nbsp;<BR>ముందుగా పెట్టి వుండని దేన్నిగాని ఆ యంత్రంనుండి పొంద&nbsp;<BR>జాలమనడం నిజం. అంటే ఒక యంత్రంలో ఎంత బొగ్గు, నీరు వుంటాయో&nbsp;<BR>ఆ పరిమితి ననుసరించి యింజన్‌కూడ పని చేస్తుంది (బొగ్గు నీరు ఎంతవరకు&nbsp;<BR>వుంటుందో అంతవరకన్న మాట!) నేనిప్పుడు చేయజాలిన పని అంతా గాలి,&nbsp;<BR>అన్నం మొదలైన రూపాలతో నాయందిడుకొన్న దానికి సరిపోవలసిందే. జరిగే-&nbsp;<BR>దేమంటే, రూపాంతరం చెందడం, వ్యక్తం కావడం మాత్రమే. ఈ విశ్వంయొక్క&nbsp;<BR>సంపదను గణితం వేసేటప్పుడు, ఒక్క నలుసు జడ పదార్థాన్ని కాని, ఒక్క&nbsp;<BR>తులం శక్తినిగాని సృష్టి చేయజాలం. ఇంకా అందులో వున్న ఒక్క నలుసు&nbsp;<BR>పదార్థాన్ని కాని, ఒక్క తులం శక్తిని కాని తరిగింపజాలం. అయితే ఈ తెలివి&nbsp;<BR>అనేది ఎక్కడిది? అది ఏకకణజీవిలో లేకపోతే ఎప్పుడో ఒకప్పుడు హఠాత్తుగా&nbsp;<BR>శూన్యంనుండి వచ్చి వుండాలి? ఇది వెర్రిమాట కాదా? కాబట్టి ఇప్పుడు తేలిన&nbsp;<BR>పర్యవసానమిది. పరిపూర్ణ మానవోత్తముడు, ముక్త పురుషుడు, దివ్యత్వాన్ని&nbsp;<BR>సాధించిన మానవాగ్రణి, ప్రకృతి బంధాలను దాటిపోయి, అన్నిటికీ అతీతుడై&nbsp;<BR>తరించినట్టి, జనన మరణాల ద్వారా పరిణామ పరంపరలో తగులనట్టి, క్రైస్తవుల&nbsp;<BR>చేత ‘‘క్రీస్తు పురుషు’’డనీ, బౌద్ధుల చేత ‘‘జీవన్ముక్తు’’డనీ పిలువబడే&nbsp;<BR>మహనీయుడైన పురుషోత్తముడే ‘‘పరిణామ పరంపర’’కు, అంటే వివృతి రేఖకు&nbsp;<BR>ఒక కొనలో ఇప్పుడు నిలుచువాడే, పూర్వమొకప్పుడు ‘‘సంవృతి’’నంది, రెండవ&nbsp;<BR>కొనయందొక ఏకకణజీవిగా నిలిచి వుండొచ్చని నిస్సంశయంగా&nbsp;<BR>చెప్పవచ్చు.</FONT></p>
<hr class="puTa_virupu">
<table><tr><td><a class=puTa_lanke href=puTa1368.html>p1368</a></td><td>p1369</td><td><a class=puTa_lanke href=puTa1370.html>p1370</a></td></tr></table>
</div></body></html>
