<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1189.html>p1189</a></td><td>p1190</td><td><a class=puTa_lanke href=puTa1191.html>p1191</a></td></tr></table>
<p><FONT FACE="SHREE900, SHREE, sans-serif" SIZE="3">366 శ్రీ వివేకానంద సాహిత్య సర్వస్వము - సంపు. 3</FONT></p>
<BR>
<p><FONT FACE="SHREE900, SHREE, sans-serif" SIZE="3">‘‘అంటే, కర్మకలాపాలను రద్దుచేయాలని అంటున్నారా మీరు?’’&nbsp;<BR>‘‘లేదు. నా ఆశయం నిర్మాణమే తప్ప, నిర్మూలనం కాదు. ఉన్న కర్మకలాపాల&nbsp;<BR>నుండి క్రొత్తవాటిని రూపొందించాలి. ప్రతిదాన్లో వర్థిల్లేశక్తి అపారంగా ఉంటుంది.&nbsp;<BR>ఇది నా విశ్వాసం. ప్రతి అణువులో మొత్తం విశ్వశక్తి ఇమిడి ఉంది. హిందూజాతి&nbsp;<BR>చరిత్రలో మొదటినుండి ఇంతవరకూ ఎలాంటి నిర్మూలన యత్నం జరగలేదు;&nbsp;<BR>దానిది నిర్మాణ కార్యక్రమమే సుమా! ఒక పక్షంవారు నిర్మూలనం&nbsp;<BR>చేయాలనుకున్నారు. అయితే వారిని బయటికి గెంటివేశారు. వారే బౌద్ధులు.&nbsp;<BR>మనలో ఎందరో సంస్కర్త లున్నారు. శంకరాచార్యుడు, రామానుజా&nbsp;<BR>చార్యుడు, మధ్వాచార్యుడు, చైతన్య మహాప్రభువు మొదలైన వారంతా సంస్కర్తలే;&nbsp;<BR>చాలాగొప్ప సంస్కర్తలు. తమ తమ కాలాలకు తగినట్లు వారు సదా నిర్మాణాన్నే&nbsp;<BR>చేశారు. ఇదే మన కార్యప్రణాళికలోని వైశిష్ట్యం. ఆధునిక సంస్కర్తలంతా యూరప్‌&nbsp;<BR>దేశీయ విధ్వంసరూప సంస్కారాలకే పూనుకొన్నారు. అలాంటివి ఎవరికీ - ఎన్నడూ&nbsp;<BR>మేలుచేయవు; చేయలేదుకూడా. ఒక్క సందర్భంలో మాత్రమే ఆధునిక సంస్కర్త&nbsp;<BR>చాలావరకు నిర్మాణాన్ని సాధించాడు. అతనే రాజారామ&nbsp;<BR>మోహనరాయలు. హిందూమత పురోగమనం వేదాంత లక్ష్య సాక్షాత్కారం వైపుకే.&nbsp;<BR>హిందువుల జీవితచరిత్ర అంతా, సుఖదుఃఖాల మధ్య వేదాంత లక్ష్యసాధనకోసం&nbsp;<BR>పడిన ప్రయాసే. వేదాంత తత్త్వాదర్శాలను తిరస్కరించిన సంస్కారం గానీ, మతం&nbsp;<BR>గానీ ఏది వచ్చినా, అది పటాపంచలైపోయేది.’’</FONT></p>
<p><FONT FACE="SHREE900, SHREE, sans-serif" SIZE="3">‘‘ఇక్కడ మీ కార్యక్రమం ఏమిటీ?’’</FONT></p>
<p><FONT FACE="SHREE900, SHREE, sans-serif" SIZE="3">‘‘నా ప్రణాళికను నిర్వహించటానికి నేను రెండు సంస్థలను - ఒకటి&nbsp;<BR>మద్రాసులో మరొకటి కలకత్తాలో స్థాపించాలనుకుంటున్నాను. ఆ ప్రణాళిక&nbsp;<BR>సంక్షిప్తంగా యిది; వేదాంతాదర్శాలను ప్రతివ్యక్తి నిత్యజీవితానుభవంలోకి తేవాలి -&nbsp;<BR>అతను యోగి, పాపి, జ్ఞాని, బ్రాహ్మణుడు, చండాలుడు ఎవరైనా సరే.’’</FONT></p>
<p><FONT FACE="SHREE900, SHREE, sans-serif" SIZE="3">మా విలేఖరి స్వామిని భారతీయ రాజకీయాల గూర్చి కొన్నిప్రశ్న లడిగాడు.&nbsp;<BR>స్వామి సమాధానం చెప్పబోయేంతలో బండి ఎగ్మూరు రైలుస్టేషన్‌ ఫ్లాట్‌ఫాంకు&nbsp;<BR>చేరుకుంది. ఆ తొందరలో స్వామి నోట వెల్వడిన మాట ఏమిటంటే, భారతీయ&nbsp;<BR>- ఐరోపియా రాజకీయాల్లో వేటిలో కూడా తగుల్కోవటం తన కెంతమాత్రం&nbsp;<BR>యిష్టం లేదని. ఈ సందర్శనం ఇంతటితో ముగిసింది.</FONT></p>

<BR>
<hr class="puTa_virupu">
<table><tr><td><a class=puTa_lanke href=puTa1189.html>p1189</a></td><td>p1190</td><td><a class=puTa_lanke href=puTa1191.html>p1191</a></td></tr></table>
</div></body></html>
