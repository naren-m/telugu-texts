<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa2198.html>p2198</a></td><td>p2199</td><td><a class=puTa_lanke href=puTa2200.html>p2200</a></td></tr></table>
<p><FONT FACE="SHREE900, SHREE, sans-serif" SIZE="3">శ్రీ వివేకానంద సాహిత్య సర్వస్వం సంపు. </FONT><FONT FACE="TimesNewRoman, Times, serif" SIZE="2">6</FONT></p>
<p><FONT FACE="TimesNewRoman, Times, serif" SIZE="2">1 5 0</FONT></p>
<p><FONT FACE="SHREE900, SHREE, sans-serif" SIZE="3">భక్తికోసమే భక్తి! కర్మకోసమే కర్మ! ధర్మం కోసమే ధర్మం! అనే ఈ&nbsp;<BR>భావం ఆస్తిక జీవనచరిత్రలో ఒక ప్రధాన ఘట్టం. ఈ పరమార్థం అవతారాలలో&nbsp;<BR>ఉత్తమోత్తముడైన శ్రీకృష్ణభగవానుని ముఖతా ప్రప్రథమంగా వెలువడింది.&nbsp;<BR>మానవజాతిచరిత్రలో అది మొట్టమొదటిసారి భారతక్షేత్రంలోనే ప్రవచించ&nbsp;<BR>బడింది. భయప్రలోభాలతోకూడిన మతాలు ఒక్కసారిగా ఎగిరిపోయాయి.&nbsp;<BR>నరకభీతి విజృంభిస్తున్నా, స్వర్గసుఖ ప్రలోభం తాండవిస్తున్నా, భక్తి కోసమే భక్తి,&nbsp;<BR>ధర్మంకోసమే ధర్మం, కర్మకోసమే కర్మ, అనే మహోత్కృష్టమైన ఆదర్శం&nbsp;<BR>ఉదయించింది.</FONT></p>
<p><FONT FACE="SHREE900, SHREE, sans-serif" SIZE="3">ఓహో! ఎలాటి భక్తి? ఎలాంటి ప్రేమ? గోపికల ప్రేమను అర్థంచేసి&nbsp;<BR>కోవడం చాలాకష్టమని ఇంతకుముందే చెప్పాను. అద్భుతమైన ఆ ప్రేమోదంతం-&nbsp;<BR>లోని గంభీరార్థాన్ని గ్రహించలేని మూర్ఖులు మనలోకూడ లేకపోలేదు. ఈ పవిత్ర&nbsp;<BR>గాథకు నీచార్థాలు కల్పించి ఏవగించుకొనే మూర్ఖులు కలుషమనస్కులు,&nbsp;<BR>అపవిత్ర హృదయులు చాలామంది మనజాతిలోనే వున్నారు. ‘‘ముందు మీ&nbsp;<BR>మనసులను పవిత్రం చేసికోండి; ఈ గోపికల అనురాగగాథను వివరించిన మహ-&nbsp;<BR>నీయుడు ఆ శ్రీ శుకదేవుడే గాని అన్యుడు కాడని మీరు జ్ఞప్తి వుంచుకోండి. అద్భు-&nbsp;<BR>తావహమైన ఈ గోపికాప్రేమను గూర్చి గానంచేసిన ఐతిహాసికుడు పరమపవిత్రుడై&nbsp;<BR>అవతరించిన ఆ నిత్యనిర్మలమూర్తి శ్రీశుకమహాఋషి! శ్రీవ్యాసమహాముని&nbsp;<BR>కొడుకు!’’ అని మాత్రమే నేను వారికి చెబుతాను. హృదయంలో ఎక్కడైనా,&nbsp;<BR>ఇసుమంత స్వార్థచింతవున్నా భగవద్భక్తి కలుగదు. స్వార్థచింతతో భక్తి ప్రదర్శిస్తే&nbsp;<BR>అంగడి వ్యాపారం లాంటిదవుతుంది. ‘‘నేను ఇది నీకిస్తాను; ఓ స్వామీ! దీనికి&nbsp;<BR>మారుగా నాకు వేరొకటి ఇవ్వు’’ అనడమే! అప్పుడు ఆ స్వామి, ఇలా అంటాడు.&nbsp;<BR>‘‘సరే, నీవు ఈ పని చేయి. చేయకపోతే నీవు మరణించిన తర్వాత నీపని పడ-&nbsp;<BR>తాను; జన్మజన్మకు, నిన్ను నిప్పులలో వేసి మలమల మాడుస్తాను; ఇంకా&nbsp;<BR>ఏమేమో చేస్తా.’’ ఇలాటి క్షుద్రభావాలు మనలో వున్నంతకాలం, ఆ గోపికా&nbsp;<BR>ప్రేమోన్మాదస్థితి ఎలా అర్థమవుతుంది? ‘‘ఆహా! ఆ పెదవుల ముద్దు! ఒక్క&nbsp;<BR>ముద్దుచాలు! నీ ముద్దు నందుకొన్నవానికి, నీ కోసమై తపన, ఆరాటం, క్షణ-&nbsp;<BR>క్షణం పెరిగిపోతూంటుంది. ఇతర వ్యసనాలన్నీ రూపుమాసిపోతాయి. నిన్ను&nbsp;<BR>తప్ప మరిదేన్నైనా అతడు ప్రేమించడమే మరచిపోతాడు! నిన్ను మాత్రమే&nbsp;<BR>ప్రేమతో స్మరిస్తూవుంటాడు! ‘‘ఔను! భోగాలపై మీకున్న ప్రేమను, పేరు&nbsp;<BR>కోసమై మీరు పడుతున్న ఆరాటాన్ని, ప్రఖ్యాతిపై మీకున్న క్షుద్రాపేక్షను ఈ జడ&nbsp;<BR>ప్రపంచ నీచాడంబరాలపై మీకున్న కోరికను పరిత్యజించండి; పూర్తిగా&nbsp;<BR>పరిత్యజించండి! అప్పుడే, అప్పుడు మాత్రమే, గోపికల ప్రేమ ఎలాటిదో మీకర్థం</FONT></p>
<hr class="puTa_virupu">
<table><tr><td><a class=puTa_lanke href=puTa2198.html>p2198</a></td><td>p2199</td><td><a class=puTa_lanke href=puTa2200.html>p2200</a></td></tr></table>
</div></body></html>
