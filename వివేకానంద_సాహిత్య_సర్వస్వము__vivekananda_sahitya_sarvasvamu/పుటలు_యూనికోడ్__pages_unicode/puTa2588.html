<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa2587.html>p2587</a></td><td>p2588</td><td><a class=puTa_lanke href=puTa2589.html>p2589</a></td></tr></table>

<p><FONT FACE="SHREE900, SHREE, sans-serif" SIZE="3">ఐన విశేషమేమిటి? అది యిది: గీతోదయానికి పూర్వంకూడ యోగం,&nbsp;<BR>జ్ఞానం, భక్తి మొదలైన మార్గాలను దీక్షతో అనుసరించిన వారున్నారు. ఎవరికి&nbsp;<BR>వారు తమ మార్గమే యితర మార్గాలకంటె శ్రేష్ఠమైనదని చెబుతూ పరస్పరం&nbsp;<BR>కలహించుకొనేవారు. ఈ విభిన్న పథాల సమన్వయానికై ప్రయత్నించిన&nbsp;<BR>వారొక్కరూ లేకపోయారు. వాటిని సమన్వయించటానికి తొలిసారిగా ప్రయ-&nbsp;<BR>త్నించిన వ్యక్తి గీతాకారుడే. ఆనాటి విభిన్న పథాలవారు చెప్పే విషయాల్లో&nbsp;<BR>శ్రేష్ఠాంశాల నతడు స్వీకరించి వాటినన్నిటిని గీతాసూత్రంలో గుచ్చాడు. సంపూర్ణ&nbsp;<BR>సమన్వయాన్ని కృష్ణుడు సాధింపలేకపోయిన చోట్లలోకూడ&nbsp;<BR>పంధొమ్మిదవ శతాబ్దంలో శ్రీరామకృష్ణ పరమహంస సాధించారు.</FONT></p>
<p><FONT FACE="SHREE900, SHREE, sans-serif" SIZE="3">తరువాతి విషయం నిష్కామకర్మ: అంటే నిస్సంగంగా కర్మను అనుష్ఠిం-&nbsp;<BR>చటం. ఈ కాలంలో ప్రజలు దీన్ని అనేక విధాలుగా అర్థం చేసుకొంటున్నారు.&nbsp;<BR>సంగం లేకుండటం అంటే ఎలాటి ప్రయోజనాన్ని ఉద్దేశింపకుండటం అని&nbsp;<BR>కొందరంటారు. అదే నిజమైన అర్థం ఐతే హృదయంలేని పశువులు, ఈ గోడలు&nbsp;<BR>నిష్కామకర్మాచరణకు ప్రశస్త నిదర్శనాలవుతాయి. చాలమంది జనకుణ్ణి ఉదహ-&nbsp;<BR>రిస్తారు. తమను జనకుడితో సమానులుగా, నిష్కామకర్మలో ఆరితేరినవారినిగా&nbsp;<BR>పరిగణించాలని కోరుకుంటారు! జనకుని (తండ్రి) గొప్పతనం బిడ్డలను కనటం-&nbsp;<BR>చేత కలిగింది కాదు. కాని వీరంతా గంపడేసి పిల్లలకు తండ్రులై, ఆ ఒక్క&nbsp;<BR>యోగ్యత చేతనే తాము జనకులు కావాలని వాంఛిస్తారు. అది అసాధ్యం. నిజమైన&nbsp;<BR>నిష్కామకర్మి పశువుగాగాని, జడుడుగాగాని, హృదయశూన్యుడుగాగాని వుండ-&nbsp;<BR>కూడదు. అతడు తామసికుడు కాడు, శుద్ధసత్త్వసంపన్నుడు. సమస్త జగత్తును&nbsp;<BR>ఆలింగనం చేసుకోగలంతటి ప్రేమతో, సానుభూతితో అతడి హృదయం నిండి&nbsp;<BR>వుంటుంది. సర్వ ఆలింగన సమర్థాలైన అతడి ప్రేమా, సానుభూతీ సామాన్యంగా&nbsp;<BR>లోకులకు అర్థంకాదు.</FONT></p>
<p><FONT FACE="SHREE900, SHREE, sans-serif" SIZE="3">వివిధ ధర్మమార్గాల్లో సమన్వయం, నిష్కామకర్మ - యివి భగవద్గీతలోని&nbsp;<BR>రెండు విశేషాలు.</FONT></p>
<p><FONT FACE="SHREE900, SHREE, sans-serif" SIZE="3">ఇక రెండవ అధ్యాయంనుండి కొంచెం చదువుదాం:</FONT></p>
<p><FONT FACE="SHREE900-Italic, SHREE, sans-serif" SIZE="3">సంజయ ఉవాచ:</FONT></p>
<p><FONT FACE="SHREE902, SHREE, sans-serif" SIZE="3">తం తథా కృపయావిష్ట మశ్రుపూర్ణం కులేక్షణమ్‌।&nbsp;<BR>విషేదన్తమిదం వాక్యమువాచ మధుసూదనః।।</FONT></p>
<p><FONT FACE="SHREE900-Italic, SHREE, sans-serif" SIZE="3">శ్రీభగవానువాచ:</FONT></p>
<p><FONT FACE="SHREE902, SHREE, sans-serif" SIZE="3">కుతస్త్వా కశ్మలమిదం విషమే సముపస్థితమ్‌।&nbsp;<BR>అనార్యజుష్ట మస్వర్గ్య మకీర్తికర మర్జున।।</FONT></p>
<hr class="puTa_virupu">
<table><tr><td><a class=puTa_lanke href=puTa2587.html>p2587</a></td><td>p2588</td><td><a class=puTa_lanke href=puTa2589.html>p2589</a></td></tr></table>
</div></body></html>
