<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1327.html>p1327</a></td><td>p1328</td><td><a class=puTa_lanke href=puTa1329.html>p1329</a></td></tr></table>
<p><FONT FACE="SHREE900, SHREE, sans-serif" SIZE="3">జ్ఞానయోగం - అపరోక్షానుభూతి</FONT></p>
<p><FONT FACE="SHREE900, SHREE, sans-serif" SIZE="3">99</FONT></p>
<p><FONT FACE="SHREE900, SHREE, sans-serif" SIZE="3">ఆ సత్యాన్ని అంగీకరింతుము గాక! మత భావం బుద్ధికి సమ్మతమైన మాత్రాన&nbsp;<BR>మనం ఆస్తికధర్మాన్ని అవలంబిస్తున్నామనడం పొరపాటు. క్రైస్తవులమనే వారికి,&nbsp;<BR>మహమ్మదీయులమనే వారికి, లేక యే యితర మతావలంబులమనే వారికి,&nbsp;<BR>అందరికీ ఇది అన్వయిస్తుంది. ఏసు క్రీస్తు కొండపై చేసిన బోధ (సెర్‌మెన్‌&nbsp;<BR>ఆన్‌ ది మౌంట్‌)లోని సత్యాన్ని అనుభూతం చేసికొన్నవాడు, ఆ క్షణంలోనే&nbsp;<BR>భగవంతుడుగా మారిపోతాడు. కాని ఎన్నో కోట్లమంది క్రైస్తవులు ప్రపంచంలో&nbsp;<BR>ఉన్నారట. దీని అర్థమేమంటే, మానవజాతి భవిష్యత్కాలంలో ఎప్పుడో, ఆ&nbsp;<BR>బోధ ననుభూతం చేసికొంటుందేమో కాని ప్రస్తుతం రెండు కోట్లలో నిజమైన&nbsp;<BR>క్రైస్తవుడు ఒకడైనా లేడు.</FONT></p>
<p><FONT FACE="SHREE900, SHREE, sans-serif" SIZE="3">అట్లే, హిందూ దేశంలో ముప్ఫయి కోట్ల వేదాంతులున్నారంటారు.&nbsp;<BR>కాని ఇందులో వేయింటికొక్కడైనా నిజమైన ఆస్తిక ధర్మానుభూతి కలవాడుంటే,&nbsp;<BR>ఈ ప్రపంచం ఎంతో మారిపోయి ఉంటుంది. మనమంతా నాస్తికులమే. కాని,&nbsp;<BR>నాస్తికుడని నిజమాడిన వానితో యుద్ధానికి దిగుతాం.</FONT></p>
<p><FONT FACE="SHREE900, SHREE, sans-serif" SIZE="3">మనమందరం చీకటిలో ఉన్నాం. మతాలనేవి బుద్ధి గోచర సూత్రాలు&nbsp;<BR>(బుద్ధికి మాత్రమే తోచేవి). వ్యర్థములైన మాటలు; అర్థం లేనివి; చక్కగా&nbsp;<BR>ఉపన్యసించగల వాడిని మనం ఆస్తిక ధర్మపరుడంటాం. కాని, అది కాదు. ఆస్తిక&nbsp;<BR>ధర్మం ‘‘పదాల కూర్పులో, అద్భుతపు పొందిక; శ్రోతలకు ఆవేశం కలిగించే&nbsp;<BR>వాక్చాతుర్యం, శాస్త్ర పాఠాలకు రకరకాల అర్థాలు కల్పించగల శక్తి, ఇవన్నీ&nbsp;<BR>విద్యాధికులకు ఆనందం కలిగించే జిత్తులే కాని, ఆస్తికధర్మ పరత్వ నిదర్శనాలు&nbsp;<BR>కావు.’’ మన ఆత్మలలో సత్యానుభూతి ప్రారంభమైనప్పుడు కాని, ఆస్తికధర్మం&nbsp;<BR>ప్రవేశించదు. అప్పుడే ఆస్తికధర్మ సూర్యోదయం. అప్పుడుకాని మనం నీతి&nbsp;<BR>పరులం కాజాలం. ప్రస్తుత స్థితిలో మనం మృగాల కన్నా, అంతకంటే ఎక్కువ&nbsp;<BR>నీతిపరులం కాము. సంఘంలోకల శిక్షా స్మృతులే మనలను అదుపులో ఉంచు-&nbsp;<BR>తున్నాయి. ‘‘దొంగలను శిక్షింపం’’ అని సంఘం నేడు ప్రకటిస్తే, మన&nbsp;<BR>మందరం, ఒకరి యింటిపై ఒకరు పడి దోచుకుంటాం. మనలను నీతిపరులను&nbsp;<BR>చేస్తున్నది పోలీసువాడు. సంఘంలో పరువు ప్రతిష్ఠల కోసమే, మన నీతి&nbsp;<BR>ప్రవర్తనం. నిజానికి, మృగంకన్నా మనం ఎక్కువ నీతిపరులం కాము. ఈ&nbsp;<BR>మాటలో ఎంతో సత్యముందని మన మనసులకు తెలుసు. కాబట్టి మనం&nbsp;<BR>వంచకులం కాకుండా ఉంటాము కాక! మనం ఆస్తిక ధర్మపరులం కామనీ,&nbsp;<BR>ఇతరులను హీనులుగా చూచే అధికారం మనకు లేదనీ ఒప్పుకుంటాము కాక!&nbsp;<BR>మనమందరం సోదరులమనే, ఆస్తిక ధర్మానుభూతి కలిగినప్పుడు, మనం&nbsp;<BR>నీతిపరుల మవుతామనీ ఒప్పుకుంటాం గాక!</FONT></p>
<hr class="puTa_virupu">
<table><tr><td><a class=puTa_lanke href=puTa1327.html>p1327</a></td><td>p1328</td><td><a class=puTa_lanke href=puTa1329.html>p1329</a></td></tr></table>
</div></body></html>
