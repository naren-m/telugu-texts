<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa386.html>p386</a></td><td>p387</td><td><a class=puTa_lanke href=puTa388.html>p388</a></td></tr></table>


<p><FONT FACE="SHREE900, SHREE, sans-serif" SIZE="3">లోనే. శ్రీరామకృష్ణులలో మానవత్వం అంతరించి దైవత్వం మాత్రం మిగిలింది;&nbsp;<BR>ఆతడి కంటికి పాపం అగపడదు, దోషాన్ని చూడలేనంతటి విశుద్ధాత్ముడు ఆ&nbsp;<BR>మహనీయుడు. ఈ కొద్దిమంది పరమహంసల పవిత్రతే లోకాన్ని నిలబెడు-&nbsp;<BR>తోంది, వారంతా గతిస్తే ప్రపంచం విచ్ఛిన్నమైపోతుంది. తమ ఉనికిలోనే వారు&nbsp;<BR>లోకకళ్యాణం ఒనగూరుస్తూంటారు, కాని వారి కది తెలియదు.</FONT></p>

<p><FONT FACE="SHREE900, SHREE, sans-serif" SIZE="3">పుస్తకాలు అంతర్జోతిని దాన్ని వెలువరించే విధానాన్ని సూచిస్తాయి కాని&nbsp;<BR>స్వయంగా మనం జ్ఞానాన్ని సముపార్జించినప్పుడే వాటిని గ్రహించగలుగుతాం.&nbsp;<BR>అంతర్జోతి ప్రకాశించగానే పుస్తకాలను విడిచిపెట్టి, అంతర్దృష్టిని అవలంబించు.&nbsp;<BR>సమస్త గ్రంథాల్లోని జ్ఞానం నీలో వుంది. అంతకంటె వేయిరెట్లు ఎక్కువే&nbsp;<BR>నీలో వుంది. ఆత్మవిశ్వాసాన్ని ఎన్నడూ వీడకు; లోకంలో నువ్వు సమస్తాన్నీ&nbsp;<BR>సాధించగలవు. ఎన్నడూ దౌర్బల్యానికి అధీనుడవుగాకు, సమస్తశక్తీ నీదే.</FONT></p>
<p><FONT FACE="SHREE900, SHREE, sans-serif" SIZE="3">పుస్తకాలమీదగాని, మరి ఏ ప్రవక్త ఉనికిమీదగాని మత ధర్మమూ జీవ-&nbsp;<BR>నమూ ఆధారపడివుంటే, అలాటి ధర్మమూ పుస్తకాలూ నశించిపోనీ! ఆధ్యాత్మిక&nbsp;<BR>ధర్మం మనలోనే వుంది. దాన్ని కనుగొనటానికి మనకు తోడ్పడటంకంటె&nbsp;<BR>గ్రంథాలూ గురువులూ మరేమీ చేయలేరు. వారి తోడ్పాటు లేకున్నాకూడ సమస్త&nbsp;<BR>తత్త్వార్థాన్ని మనలోనే చూడగలం. గ్రంథాలకూ గురువులకూ కృతజ్ఞుడవైవుండు&nbsp;<BR>కాని బానిసవుకాకు. నీ గురువుని భగవంతుడిగా పూజించు, కాని అతడి మాట-&nbsp;<BR>లను గుడ్డిగా శిరసావహించకు; ఇష్టంవచ్చినంతగా ఆతణ్ణి ప్రేమించు, కాని నీకు&nbsp;<BR>నువ్వే ఆలోచించుకో. ఏ గుడ్డి నమ్మకమూ నిన్ను తరింపచేయలేదు; నీ మోక్షాన్ని&nbsp;<BR>నువ్వే పన్నాగించుకో. భగవంతుడు నీకు నిత్యసహాయుడు. భగవంతుణ్ణి గురిం-&nbsp;<BR>చిన అదొక్క ఆశయాన్నే కలిగివుండు.</FONT></p>
<p><FONT FACE="SHREE900, SHREE, sans-serif" SIZE="3">ముక్తీ, మహోన్నతప్రేమా కలిసే వుండాలి. అప్పుడు యీ రెండిటిలో&nbsp;<BR>ఏదీ బంధం కాబోదు. భగవంతుడికి మనం ఏమీ యివ్వలేం; సర్వం ఆతడే మన-&nbsp;<BR>కిస్తాడు. భగవంతుడు గురువులకు గురువు; ఆయన మన ఆత్మలకు ఆత్మ అనీ&nbsp;<BR>మనమే ఆయన అనీ గుర్తిస్తాం, అలాటివాణ్ణి ప్రేమిస్తున్నామనటం వింతకాదు.&nbsp;<BR>ఆతణ్ణి కాకుంటే, మరెవరిని మరిదేన్ని ప్రేమించగలం? మనం వేడిమీ పొగాలేక&nbsp;<BR>నిశ్చలంగా వెలిగే పరంజ్యోతి కాగోరతాం. భగవంతుణ్ణి తప్ప అన్యాన్ని కాంచ&nbsp;<BR>నప్పుడు, ఎవరికి నువ్వు ఉపకారం చేయగలవు? భగవంతుడికి నువ్వు ఉపకారం&nbsp;<BR>చేయలేవు. అన్ని శంకలు సమసిపోతవి, అంతా అభిన్నం. నువ్వేమైనా ఉపకారం&nbsp;<BR>చేస్తే, నీకు నువ్వే చేసుకొంటున్నావు; ప్రతిగ్రహీతదే పైమెట్టని గ్రహించు. నీది&nbsp;<BR>పైమెట్టుకాదు. కింది మెట్టు అతడిది కాదు. పైమెట్టు అతడిదే. నీదే కిందిమెట్టు.</FONT></p>
<hr class="puTa_virupu">
<table><tr><td><a class=puTa_lanke href=puTa386.html>p386</a></td><td>p387</td><td><a class=puTa_lanke href=puTa388.html>p388</a></td></tr></table>
</div></body></html>
