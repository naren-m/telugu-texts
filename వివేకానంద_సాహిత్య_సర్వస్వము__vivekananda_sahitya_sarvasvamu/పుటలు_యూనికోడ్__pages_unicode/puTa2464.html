<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa2463.html>p2463</a></td><td>p2464</td><td><a class=puTa_lanke href=puTa2465.html>p2465</a></td></tr></table>

<p><FONT FACE="SHREE900, SHREE, sans-serif" SIZE="3">చిన్నతనంలోనే తండ్రి చనిపోయాడు. బాలుణ్ణి బడికి పంపారు.&nbsp;<BR>బ్రాహ్మణ బాలురు విధాయకంగా విద్యను అభ్యసించాలి. అధ్యయన అధ్యాపనాలే&nbsp;<BR>వారి జీవితానికి తోడ్పడే వ్రతాలు</FONT><FONT FACE="TimesNewRoman, Times, serif" SIZE="2"><sup>*</sup></FONT><FONT FACE="SHREE900, SHREE, sans-serif" SIZE="3"> నేటికీ భారతదేశంలో అనేకచోట్ల నిలిచి&nbsp;<BR>వున్న ప్రాచీన విద్యావిధానానికి, వర్తమాన విద్యావిధానానికి వున్న వ్యత్యాసం&nbsp;<BR>అధికం. విద్యార్థులు జీతం కట్టనక్కర్లేదు. పరమ పవిత్రమైన జ్ఞానం విక్రయింప&nbsp;<BR>బడకూడదు. నిష్కామబుద్ధితో విద్యాదానం చెయ్యాలి. ప్రతిఫలాన్ని కోరక&nbsp;<BR>విద్యాదానం ఒనర్చటమే గాక అనేకమంది ఉపాధ్యాయులు విద్యార్థులకు అన్న&nbsp;<BR>వస్త్రాలుకూడా యిస్తుంటారు. ఈ ఉపాధ్యాయులకు సహాయకారిగా వుండే&nbsp;<BR>నిమిత్తం, ధనవంతులు వివాహ శ్రద్ధాది సమయాల్లో దానాలు యిస్తుంటారు.&nbsp;<BR>కొన్ని ప్రత్యేక దానాలను స్వీకరించే ముఖ్యాధికారం యీ ఉపాధ్యాయులకే వుంది.&nbsp;<BR>ఈ దానాలను స్వీకరించి, వారు విద్యార్థులను పోషించాలి. కాబట్టి, వివాహ&nbsp;<BR>సమయాల్లో, ముఖ్యంగా గొప్పవారి ఇళ్లకు, యీ ఉపాధ్యాయులు ఆహ్వానింప-&nbsp;<BR>బడతారు. వారు అక్కడకెళ్లి శాస్త్రవిషయమైన చర్చ చేస్తారు. ఈ బాలుడు&nbsp;<BR>యిలాటి వివాహ సందర్భ సదస్సు కొకదానికి వెళ్లి, తన యీడుకు అంతుపట్టని&nbsp;<BR>తర్కజ్యోతిషాది విషయాలను పండితులు చర్చిస్తుంటే విన్నాడు. విచిత్రుడైన&nbsp;<BR>యీ బాలుడు వారి విద్యాపరిణతి యిదేకదా అని వితర్కించుకొన్నాడు. ‘‘వారు&nbsp;<BR>యింత కష్టపడి వాదించుకోవటం ఎందుకు? ధనం నిమిత్తం విశేష ఉపజ్ఞను&nbsp;<BR>చూపేవాడికి, విలువైన వస్త్రాలు లభిస్తాయి. వీరింతగా వాగ్వాదం చేసుకోవటం&nbsp;<BR>దీనికోసమే. అందుచేత నేనింక బడికి వెళ్లను.’’ ఆపై అతడు బడికి వెళ్లలేదు.&nbsp;<BR>అతడి విద్యాభ్యాసం యీ తీరులో ముగిసింది. కాని పండితుడైన పెద్దన్నగారు&nbsp;<BR>యీ బాలుడికి విద్య నేర్పడానికి తనతో కలకత్తాకు తీసుకెళ్ళాడు. త్వరలోనే&nbsp;<BR>యీ బాలుడు లౌకిక విద్య, ఐహిక సుఖాల నిచ్చేదేకాని, మరి దానివల్ల ఎలాంటి&nbsp;<BR>ప్రయోజనం లేదని నిశ్చయించుకొన్నాడు. కాబట్టి, యీ చదువును విడిచి,&nbsp;<BR>ఆధ్యాత్మిక జ్ఞానాన్ని అన్వేషించ తన శక్తినంతా అతడు వినియోగించ తలచాడు.&nbsp;<BR>తండ్రిలేని నిరుపేద అవటంతో జీవనానికై కలకత్తాకు సమీపంలోని దేవా&nbsp;<BR>లయంలో పూజారిగా కుదిరాడు. మా దేవాలయానికి మీ చర్చ్‌కి ఎలాంటి&nbsp;<BR>పోలికలు లేవు. అవి సార్వజనీన ప్రార్థనామందిరాలు కావు. భారతదేశంలో సార్వ-&nbsp;<BR>జనీన ఉపాసనే లేదు. పుణ్యప్రదమైన ధర్మకార్యంగా భావించి ధనవంతులే&nbsp;<BR>ముఖ్యంగా దేవాలయాలను నిర్మిస్తారు.</FONT></p>
<p><FONT FACE="TimesNewRoman, Times, serif" SIZE="3"><sup>* </sup></FONT><FONT FACE="SHREE900, SHREE, sans-serif" SIZE="3">ద్విజాతేనా మధ్యయనమిజ్యాదానమ్‌. బ్రాహ్మణ స్యాథికాః ప్రవచన యాజన&nbsp;<BR>ప్రతిగ్రహాః - గౌతమ ధర్మసూత్రాలు 10-1,2</FONT></p>
<hr class="puTa_virupu">
<table><tr><td><a class=puTa_lanke href=puTa2463.html>p2463</a></td><td>p2464</td><td><a class=puTa_lanke href=puTa2465.html>p2465</a></td></tr></table>
</div></body></html>
