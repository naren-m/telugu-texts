<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa2743.html>p2743</a></td><td>p2744</td><td><a class=puTa_lanke href=puTa2745.html>p2745</a></td></tr></table>

<p><FONT FACE="SHREE900, SHREE, sans-serif" SIZE="3">నియమం చెబుతోంది. తల్లిదండ్రుల వద్దనుండి సంక్రమించిన స్వల్పానికి&nbsp;<BR>విశ్వచైతన్యంనుండి గ్రహించినది చేర్పవచ్చును. అనంతమైన బుద్ధి భాండారం&nbsp;<BR>వుంది. దాన్నుండి మనకు కావలసింది గ్రహిస్తాం; ప్రపంచంలో అనంతమైన&nbsp;<BR>మనశ్శక్తి నిలయం వుంది. దాన్నుండి మనం నిరంతరం గ్రహిస్తూన్నాం; కాని,&nbsp;<BR>బీజం జననీజనకులనుండే రావాలి. వంశపారంపర్య ధర్మాన్ని, పునర్జన్మ సిద్ధాం-&nbsp;<BR>తాన్ని కలుపుకొన్నది మా సిద్ధాంతం. వంశపారంపర్య సూత్రాన్ని అనుసరించి&nbsp;<BR>పునర్జన్మ ఎత్తే జీవుడు తల్లిదండ్రుల వద్దనుండి మానవుని నిర్మాణానికి కావలసిన&nbsp;<BR>పదార్థాలను గ్రహిస్తాడు.</FONT></p>
<p><FONT FACE="SHREE900, SHREE, sans-serif" SIZE="3">నే నున్నాను కాబట్టి యీ ప్రపంచం వుంది అని కొందరు యూరోపియను&nbsp;<BR>తత్త్వవేత్తలు వక్కాణించారు; నేను లేకపోతే ప్రపంచం వుండదు. ఒక్కొక్కప్పుడు&nbsp;<BR>యీ విషయం యీ రీతిలో చెప్పబడుతుంది: లోకంలోని జనమంతా మరణిస్తే,&nbsp;<BR>మరి మనుషు లెవరూ లేకపోతే, చూడగల, గ్రహింపగల శక్తి కలిగిన జంతువు&nbsp;<BR>లేవీ లేకపోయిన పక్షంలో, యీ ఆవిష్కారాలన్నీ అదృశ్యాలైపోతాయి. ఈ&nbsp;<BR>యూరోపియను తత్త్వవేత్తలు సిద్ధాంతాన్ని గుర్తించారేగాని, దాని మనస్తత్త్వ&nbsp;<BR>రహస్యం వారికి సుబోధం కాలేదు; ఆధునిక తత్త్వరహస్యం ఆ రహస్యాన్ని ఈష-&nbsp;<BR>ణ్మాత్రం గ్రహించింది. సాంఖ్యుల దృక్పథంతో చూస్తే యీ విషయం సుబోధ&nbsp;<BR>మవుతుంది. సాంఖ్యసిద్ధాంతం ప్రకారం నా మనస్సులో కొంతభాగంతో రూపొం-&nbsp;<BR>దని వస్తువేదికాని వుండటం దుర్ఘటం. ఈ బల్లను వున్నదున్నట్లుగా నే నెరుగను,&nbsp;<BR>దానినుండి ఒక ముద్ర నా కళ్ల కందుతుంది; తరువాత ఇంద్రియాల కందు-&nbsp;<BR>తుంది. తరువాత మనస్సుకు. అప్పుడు మనస్సు ప్రతీకారం చేస్తుంది. ఆ&nbsp;<BR>ప్రతీకారాన్నే నేను బల్ల అంటున్నాను. కొలనులో రాయి విసిరివెయ్యటం&nbsp;<BR>లాంటిదే అది; రాయి నెదుర్కోటానికి కొలను కెరటాన్ని విసరుతుంది; మనకు&nbsp;<BR>తెలిసింది యీ కెరటమే. బైట వున్నదేమో ఎవరికీ తెలియదు; తెలుసుకోటానికి&nbsp;<BR>నేను ప్రయత్నించినప్పుడు, అది నేను సరఫరాచేసే ఒక పదార్థంగా రూపు&nbsp;<BR>దాల్చాలి. నేను నా మనస్సుతో నా కళ్లకు విషయం అందచేశాను. బైట ఏదో&nbsp;<BR>వుంది. అది అవకాశం, సూచకం మాత్రమే. నే నా సూచనపై నా మనస్సును&nbsp;<BR>ముందుకు సారిస్తాను; అప్పుడది నేను చూసే రూపాన్ని దాలుస్తుంది. మనమంతా&nbsp;<BR>ఒక్క వస్తువునే ఎట్లా చూస్తున్నాం; మన అందరిలోను విశ్వమనస్సులోని భాగాలు&nbsp;<BR>ఒక్క విధమైనవే వున్నాయి కనుక. సదృశచిత్తులు సదృశ వస్తువులను చూస్తారు.&nbsp;<BR>సదృశ మనస్కులుకానివారు సదృశ వస్తువులను చూడజాలరు.</FONT></p>

<hr class="puTa_virupu">
<table><tr><td><a class=puTa_lanke href=puTa2743.html>p2743</a></td><td>p2744</td><td><a class=puTa_lanke href=puTa2745.html>p2745</a></td></tr></table>
</div></body></html>
