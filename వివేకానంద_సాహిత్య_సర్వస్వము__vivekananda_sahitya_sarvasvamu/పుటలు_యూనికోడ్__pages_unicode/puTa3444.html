<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa3443.html>p3443</a></td><td>p3444</td><td><a class=puTa_lanke href=puTa3445.html>p3445</a></td></tr></table>

<p><FONT FACE="TimesNewRoman, Times, serif" SIZE="2"><sup>   </sup></FONT></p>
<p><FONT FACE="SHREE900, SHREE, sans-serif" SIZE="3">‘మీరు’ అని నే నన్నది ‘మన దేశం’ అని అర్థమేగాని వ్యక్తిగతంగా మిమ్మల్ని&nbsp;<BR>ఉద్దేశించిందిగాదు. స్వతహాగా మీరు ఉదారహృదయులని నాకు తెలుసు.</FONT></p>
<p><FONT FACE="SHREE900, SHREE, sans-serif" SIZE="3">భారతదేశంలో ఎలా వున్నానో యిక్కడా నేను అలాగే వున్నాను. కాని వున్న&nbsp;<BR>వ్యత్యాసం యిది. ఉత్తమ సంస్కారంగల ఈ దేశంలో మంచిచెడ్డలను గుర్తించే&nbsp;<BR>లక్షణం, సానుభూతి వున్నాయి. అవి మన మూర్ఖులలో కంచుకాగడాలువేసి&nbsp;<BR>వెదకినా కానరావు. అక్కడ మనవారు సన్న్యాసులకు పట్టెడన్నం పెట్టడానికి&nbsp;<BR>గొణుగుతారు. కాని యిక్కడ ఒక ప్రసంగానికి వెయ్యిరూపాయలిచ్చి, తమ&nbsp;<BR>కందించిన బోధనలకై జీవితాంతం కృతజ్ఞులైవుంటారు.</FONT></p>
<p><FONT FACE="SHREE900, SHREE, sans-serif" SIZE="3">భారతదేశంలోని మనవారికంటె యిక్కడివారే నా బోధలను అర్థంచేసి&nbsp;<BR>కొని ప్రశంసిస్తున్నారు. నా కిష్టమైతే, భోగాలలో తులతూగుతూ, జీవితాంతం&nbsp;<BR>యిక్కడే వుంటాను. కాని నేను సన్న్యాసిని. ‘‘ఓ భారతదేశమా! (భారతీయు-&nbsp;<BR>లారా) మీలో ఎన్ని దోషాలున్నా మీరు నాకు ప్రీతిపాత్రులే!’’ కాబట్టి కొన్ని నెలల&nbsp;<BR>తర్వాత నేను స్వదేశానికి తిరిగివచ్చి, యింతకాలం నేను చేస్తూన్నట్లే అక్కడా&nbsp;<BR>నగరంనుండి నగరానికి వెళ్లి ప్రశంస, కృతజ్ఞత అనేవి ఏమాత్రం తెలియకున్నా&nbsp;<BR>ఆ ప్రజల మధ్య ధార్మికబీజాలను, అభ్యుదయ బీజాలను నాటుతూ పోతాను.</FONT></p>
<p><FONT FACE="SHREE900, SHREE, sans-serif" SIZE="3">విదేశీయుణ్ణి, అన్యమతస్థుణ్ణి ఐన నాపట్ల అమెరికన్లు చూపిస్తున్న ఆదర-&nbsp;<BR>ణను, సానుభూతిని, సహకార గౌరవాలను, మనదేశస్థులు యాచకత్వం,&nbsp;<BR>స్వార్థం, అజ్ఞానం, కృతఘ్నత, గుణగ్రహణ రాహిత్యాలతో పోలిస్తే, నా దేశస్థులను&nbsp;<BR>చూసి సిగ్గుపడుతున్నాను.</FONT></p>
<p><FONT FACE="SHREE900, SHREE, sans-serif" SIZE="3">నేను క్రోడీకరించి పంపించిన పత్రికాప్రకటనలను చూశాక ఒక సన్న్యాసిని&nbsp;<BR>అమెరికాకు పంపటం సమంజసమని మీకు తోచటంలేదా?</FONT></p>
<p><FONT FACE="SHREE900, SHREE, sans-serif" SIZE="3">దీన్ని ప్రకటించవద్దు. పరమనీచమైన పేరుప్రతిష్ఠలంటే నాకు రోత. వీటిని&nbsp;<BR>భారతదేశంలో నేను ఏ విధంగా ఏవగించుకొనేవాణ్ణో మీకు తెలియందికాదు.</FONT></p>
<p><FONT FACE="SHREE900, SHREE, sans-serif" SIZE="3">నేను చేస్తూన్నది భగవంతుడి పని. అతడు న న్నెక్కడకు ఈడ్చుకు&nbsp;<BR>పోతాడో అక్కడకు పోతాను. ‘‘మూకం కరోతి వాచాలం...’’ మూగవాణ్ణి వాచా-&nbsp;<BR>లుణ్ణిగాను, కుంటివాణ్ణి కొండలు దాటించేవాణ్ణిగాను ఏ భగవంతుడు చేస్తాడో&nbsp;<BR>ఆతడే నాకూ సాయంచేస్తాడు. మానవ సహాయాన్ని నేను పరిగణించను. తన&nbsp;<BR>యిష్టానుసారం, అతడు భారతదేశంలోను, అమెరికాలోను, ఉత్తరధృవంవద్ద నా&nbsp;<BR>తోడ్పాటుకై సిద్ధంగావున్నాడు. భగవంతుడే సాయం చెయ్యకపోతో లోకంలో వే&nbsp;<BR>రెవ్వరు సాయంచెయ్యగలరు! సదా భగవంతుడికి జయం!</FONT></p>
<p><FONT FACE="SHREE900, SHREE, sans-serif" SIZE="3">ఆశీస్సులతో,</FONT></p>
<p><FONT FACE="SHREE900, SHREE, sans-serif" SIZE="3">భవదీయ,</FONT></p>
<p><FONT FACE="SHREE900, SHREE, sans-serif" SIZE="3">వివేకానంద.</FONT></p>
<hr class="puTa_virupu">
<table><tr><td><a class=puTa_lanke href=puTa3443.html>p3443</a></td><td>p3444</td><td><a class=puTa_lanke href=puTa3445.html>p3445</a></td></tr></table>
</div></body></html>
