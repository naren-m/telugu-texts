<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa2623.html>p2623</a></td><td>p2624</td><td><a class=puTa_lanke href=puTa2625.html>p2625</a></td></tr></table>

<p><FONT FACE="SHREE900, SHREE, sans-serif" SIZE="3">ఇది ఎంత అద్భుతమైన దేశం! ఈ దేశస్థుడుగాని, విదేశస్థుడుగాని యీ&nbsp;<BR>పవిత్ర భూమిమీద నిలబడినప్పుడు - అతడి హృదయం క్రూరమృగాల&nbsp;<BR>హృదయ స్థాయికి తగ్గినది కాకుంటే - తన చుట్టూ భూమాత శ్రేష్ఠ, పవిత్రతమ&nbsp;<BR>పుత్రుల సజీవాశయాలు పరివేష్ఠించి వున్నట్లు గుర్తిస్తాడు. ఆ పుత్రులు శతాబ్దాల&nbsp;<BR>పర్యంతం ప్రాణిని దివ్యస్థాయికి కొనిపోవటానికి పాటుపడుతూన్నవారే. ఆ&nbsp;<BR>ఉద్యమ ప్రారంభం చరిత్రకు అంతుబట్టలేదు. వాతావరణమే ఆధ్యాత్మికతా&nbsp;<BR>స్పందనాలతో నిండివుంది. వేదాంతానికి, నీతిశాస్త్రానికి, పారమార్థికపరతకు,&nbsp;<BR>ప్రాణికోటి సుస్థిరతకై మానవుడు ఎడతెరపిలేక సాగించే పోరాటానికి ఒకింత&nbsp;<BR>విశ్రాంతికూర్ప ఏదేది సమర్థమో వాటన్నిటికీ, మానవుడు మృగత్వపు వేషాన్ని&nbsp;<BR>పారేసి అజరామరం, నిత్యమంగళం ఐన ‘శాశ్వతాత్మ’గా వెలుగొందటానికి సాధన&nbsp;<BR>మైన శిక్షణ అంతటికీ - యీ దేశం ప్రశస్తి చెందింది. పరిపూర్ణమైన భోగాను-&nbsp;<BR>భవం, పరిపూర్ణతరమైన దుఃఖానుభవం యీ దేశానికి కలుగుతూనే వుండినది.&nbsp;<BR>ఎంతవరకు అంటె ముందుగా యిక్కడి మానవుడు ‘అంతా బూటకమే’ అని&nbsp;<BR>కనుగొనేవరకు. ఈ దేశంలో నడివయస్సులోనే, భోగసమృద్ధి మధ్యంలోనే, కీర్తి&nbsp;<BR>తారాస్థాయిలోనే మానవుడు మొట్టమొదట మాయాశృంఖలాలను తెంపుకొని&nbsp;<BR>బైటపడ్డాడు. అపార పారావారాన్ని పోలిన మానవజాతిలో ఒండొకదానిపై&nbsp;<BR>చురుకుగా ప్రభావం చూపే సుఖదుఃఖ ప్రబల ప్రవాహాల నడుమ, బలాబలాల&nbsp;<BR>- ఐశ్వర్యదారిద్య్రాల - ఖేదమోదాల - చిరునవ్వు దుఃఖాశ్రువుల - జీవన&nbsp;<BR>మరణాల పరంపరలో కరిగించివేసే సతత ప్రశాంతతా లయలో, యీ దేశంలో&nbsp;<BR>వైరాగ్య సింహాసనం ఆవిర్భవించింది. జీవనం, మరణం, జీవనతృష్ణ, జీవనాన్ని&nbsp;<BR>నిలుపుకోవటానికి ఉద్రేకంతోను వ్యర్థంగాను సాగింపబడి చివరకు రాశీభవించిన&nbsp;<BR>దుఃఖాల్లో పర్యవసించే పెనగులాటలు - యీ గొప్ప సమస్యలను మొదటిసారిగా&nbsp;<BR>ఎదుర్కొన్నదీ, పరిష్కరించిందీ యీ దేశంలోనే. వాటికి యిక్కడ చేకూరిన&nbsp;<BR>పరిష్కారంవంటి పరిష్కారం యింతకు ముందులేదు; యిక మీదా వుండబోదు.&nbsp;<BR>ఎందుకంటే ఆత్మ ఒక్కటే యథార్థమనీ, ఐహికజీవితం సైతం దాని ఛాయా-&nbsp;<BR>మాత్రమే అనీ, కాబట్టి అదీ దుష్టమే అనీ - కనుగొనబడింది ఈ దేశంలో, యీ&nbsp;<BR>దేశంలో మాత్రమే. మతధర్మం నిజంగా వుండేది, అది&nbsp;<BR>ఆచరణలో ప్రతిష్ఠితమై వుందీ, యీ దేశంలోనే. ఇతర దేశస్థులు తమ దుర్బల&nbsp;<BR>సోదరులనే దోచుకొంటూ ఐహికజీవిత సౌఖ్యాల సముపార్జనకు ఎంత ఉద్రేకంతో&nbsp;<BR>దూకుతారో, అంత ఉద్రేకంతో పరమలక్ష్యాన్ని సాక్షాత్కరించుకోవటానికి&nbsp;<BR>స్త్రీలు, పురుషులు అత్యంత సాహసంతో దూకినది యీ దేశంలోనే. మనుషులను&nbsp;<BR>మాత్రమేగాక పశుపక్ష్యాదులను సైతం తనలో యిముడ్చుకోగలంతగా</FONT></p>
<hr class="puTa_virupu">
<table><tr><td><a class=puTa_lanke href=puTa2623.html>p2623</a></td><td>p2624</td><td><a class=puTa_lanke href=puTa2625.html>p2625</a></td></tr></table>
</div></body></html>
