<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa336.html>p336</a></td><td>p337</td><td><a class=puTa_lanke href=puTa338.html>p338</a></td></tr></table>


<p><FONT FACE="SHREE900, SHREE, sans-serif" SIZE="3">భ్రాంతి ... భగవంతుణ్ణి మనం ప్రేమించేటప్పుడు మంచిని మాత్రమే చేయ-&nbsp;<BR>గలం. ఆయన మన ప్రేమను ప్రతిఫలింప చేస్తాడు. హంత భగవంతుడే,&nbsp;<BR>‘హంత’ అనే ఆచ్ఛాదనం ఆతడిపైన వేయబడింది. ఆతణ్ణి బుజ్జగించి నిజాన్ని&nbsp;<BR>తెల్పు.</FONT></p>
<p><FONT FACE="SHREE900, SHREE, sans-serif" SIZE="3">ఆత్మకు జాతిలేదు, వుందనుకోటం భ్రాంతి; అలాగే జనన మరణాలు,&nbsp;<BR>చలనాలు, గుణాలు (ఆత్మకు) వున్న వనుకోవటమూ భ్రాంతే. ఆత్మ నిర్వి-&nbsp;<BR>కారం, గమనాగమనవిరహితం. తాను ధరించే రూపాల కన్నిటికీ ఆత్మ నిత్య&nbsp;<BR>సాక్షి, కాని యీ రూపాలనే మనం ఆత్మగా భావిస్తున్నాం; అది నిత్యమాయ.&nbsp;<BR>దానికి మొదలు తుది లేవు. అవి సదా సాగుతూంటాయి. ఏమైనా, వేదాలు&nbsp;<BR>(మనకు తత్త్వాన్ని తెలుపటానికై) మన అంతస్తుకు దిగాలి, ఎందుకంటె&nbsp;<BR>అత్యున్నతమైన తత్త్వార్థాన్ని అత్యున్నత మార్గంలో మనకు తెలియచేస్తే మనం&nbsp;<BR>గ్రహించజాలం.</FONT></p>
<p><FONT FACE="SHREE900, SHREE, sans-serif" SIZE="3">స్వర్గం వాంఛాజనితమైన కేవల మూఢవిశ్వాసం. వాంఛ ఎప్పుడూ పాశం,&nbsp;<BR>పతనం. దేవుడు అనే భావంతోనే తప్ప దేనికీ చేరువగాకు. చేరువ అయ్యామో&nbsp;<BR>దోషం కనబడుతుంది; ఎందుకంటె దాని మీద భ్రమ అనే ఆచ్ఛాదాన్ని&nbsp;<BR>వేస్తూన్నాం. దోషం కనబడుతుంది. ఈ భ్రమలనుంచి విముక్తుడవవు. ధన్యుడ&nbsp;<BR>వవు. అన్ని భ్రమలను తొలగించుకోవటమే మోక్షం.</FONT></p>
<p><FONT FACE="SHREE900, SHREE, sans-serif" SIZE="3">ఒక అర్థంలో బ్రహ్మం ప్రతి వ్యక్తికీ తెలిసేవుంది; ‘‘నేను ఉన్నాను’’ అని&nbsp;<BR>ప్రతివ్యక్తికీ తెలుసు, కాని మానవుడు తానున్న రీతిలో తనను ఎరుగడు. మనం&nbsp;<BR>వున్నామని మనందరికీ తెలుసు, కాని ఎలా వున్నామో మనకు తెలియకుంది.&nbsp;<BR>కింది తరగతి వివరణాలలోని సత్యాలు అసమగ్రాలు. కాని మనలో ప్రతివ్యక్తిలో&nbsp;<BR>వున్న ఆత్మ బ్రహ్మం అనటమే వేదాలలోని శ్రేష్ఠాంశం సారాంశం. అన్నీ జననం,&nbsp;<BR>వికాసం, మరణం - గోచరించటం, సాగటం, అగోచరమవటం అనే మూడు&nbsp;<BR>అవస్థల్లో యిమిడి వున్నవి. మన అనుభూతి వేదాతీతం, ఎందుకంటె అనుభూతి&nbsp;<BR>మీదనే వేదాలూ ఆధారపడివున్నవి; పరతత్త్వశాస్త్రమే మహోన్నత వేదాంతం.</FONT></p>
<p><FONT FACE="SHREE900, SHREE, sans-serif" SIZE="3">సృష్టికి ఆది వున్నదనటం తత్త్వశాస్త్రానికంతకూ మూల విచ్ఛేదకం.&nbsp;<BR>అవ్యక్త (పొటెన్షియల్‌) గతిజ (కైనెటిక్‌) అనే రెండు రీతుల విశ్వశక్తీ&nbsp;<BR>మాయే. జగన్మాత మనలను విముక్తులను చేయనిదే మనం ఎన్నటికీ విముక్తులం&nbsp;<BR>కాజాలం.</FONT></p>
<p><FONT FACE="SHREE900, SHREE, sans-serif" SIZE="3">జగత్తు మన భోగార్థం ఏర్పడివుంది, కాని దేన్నీ కోరకు. కోరికే దౌర్బల్యం.&nbsp;<BR>కోరిక మనలను యాచకులనుగా చేస్తోంది; మనం రాజరాజేశ్వరుడి తనయులమే&nbsp;<BR>కాని యాచకులం కాము.</FONT></p>
<hr class="puTa_virupu">
<table><tr><td><a class=puTa_lanke href=puTa336.html>p336</a></td><td>p337</td><td><a class=puTa_lanke href=puTa338.html>p338</a></td></tr></table>
</div></body></html>
