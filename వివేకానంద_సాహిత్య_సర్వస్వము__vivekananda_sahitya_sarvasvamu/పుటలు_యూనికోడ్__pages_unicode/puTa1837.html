<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1836.html>p1836</a></td><td>p1837</td><td><a class=puTa_lanke href=puTa1838.html>p1838</a></td></tr></table>
<p><FONT FACE="SHREE900, SHREE, sans-serif" SIZE="3">232 శ్రీ వివేకానంద సాహిత్య సర్వస్వం -- సంపు. 5</FONT></p>
<p><FONT FACE="SHREE900, SHREE, sans-serif" SIZE="3">తిని, ఒక్కోసారి ఒకటి రెండు చెంబుల నీళ్లు తాగుతాం. ఉత్తర హిందూస్థాన&nbsp;<BR>ప్రాంతాల్లోని రైతు ఒక సేరు యవధాన్యపు పిండిని తిని, అందువల్ల ఎంతో&nbsp;<BR>దప్పిగొని, బావినుండి నీళ్లను అనేకసార్లు తోడి తాగుతాడు. వేసవిలో మన ఇళ్లలో&nbsp;<BR>కొన్ని భాగాలు ‘ఖాళీ’గా వుంచి వెదురుగొట్టం నుండి దప్పిగొన్నవారికి నీళ్లు&nbsp;<BR>పోస్తాం. ఈ మార్గాలు ఆచరించటం వల్ల జనానికి గుప్తత విషయం అంత&nbsp;<BR>ముఖ్యంగా వుండదు; అది వారికి సాధ్యంకాదు. ఆవుల కొట్టాలను, గుర్రపు&nbsp;<BR>లాయాలను, సింహశార్దూల పంజరాలతో పోల్చి చూడండి. కుక్కను మేకతో&nbsp;<BR>పోల్చిచూడండి. పాశ్చాత్యుల ఆహారంలో మాంసం ముఖ్యం. శీతలదేశాల్లో&nbsp;<BR>నీళ్లను ఎప్పుడోగాని తాగరు. గొప్పవారు చిన్న కాచపాత్రల్లో కొంచెం సారాయిని&nbsp;<BR>తాగుతారు. ఫ్రెంచ్‌వారికి నీళ్లంటే రోత, అమెరికన్లు మాత్రం - వారి దేశం&nbsp;<BR>వేసవిలో ఎంతో వేడిగా వుంటుంది కాబట్టి - మాటిమాటికి ఎక్కువ నీళ్లు&nbsp;<BR>తాగుతారు. న్యూయార్క్‌ కలకత్తాకంటె వేడిగా వుంటుంది. జర్మన్లు బీరు అనే&nbsp;<BR>సారాయిని ఎక్కువగా పుచ్చుకొంటారు. కాని, భోజన సమయంలో కాదు.</FONT></p>
<p><FONT FACE="SHREE900, SHREE, sans-serif" SIZE="3">శీతలదేశాల్లో మనుషులకు సులభంగా జలుబుచేస్తుంది. అందుచేత వారు&nbsp;<BR>తుమ్మకుండటం సాధ్యంకాదు. ఉష్ణదేశాల్లో జనం భోజన సమయాల్లో ఎక్కువ&nbsp;<BR>నీళ్లు తాగుతారు. కాబట్టి మనకు త్రేచకుండటం సాధ్యంకాదు. ఇక ఆచారాలను&nbsp;<BR>పరికించండి: పాశ్చాత్య సమాజంలో త్రేచితే, అది క్షమించరాని పెద్ద దోషం;&nbsp;<BR>కాని జేబుగుడ్డను తీసి దానిలోకి గట్టిగా చీదితే, దాన్లో వారికి ఏ దోషం&nbsp;<BR>కనిపించదు! మన సమాజంలో అతిథి త్రేపుతేగాని గృహమేధి తృప్తిపొందడు -&nbsp;<BR>తృప్తిగా భుజించాడనటానికి త్రేనుపులే గుర్తు! కాని యితరులతో కూర్చుని&nbsp;<BR>భోజనం చేసేటప్పుడు, చీదటం మనకెలా వుంటుంది?</FONT></p>
<p><FONT FACE="SHREE900, SHREE, sans-serif" SIZE="3">ఇంగ్లండు, అమెరికాలలో అజీర్ణవ్యాధిని గూర్చిగాని, మీకున్న జీర్ణకోశ&nbsp;<BR>సంబంధ వ్యాధులను గూర్చిగాని, స్త్రీల ముందు ప్రస్తావించరాదు; నీ మిత్రురాలు&nbsp;<BR>ఒక వృద్ధస్త్రీ ఐనా, ఆమెతో నీకు ఎంతో పరిచయం వున్నా, ఈ ఆక్షేపణ&nbsp;<BR>వర్తించదు. ఫ్రాన్స్‌లో యీ విషయాలను గురించి యింత పట్టింపు లేదు.&nbsp;<BR>జర్మన్లకు అంతకంటె తక్కువ పట్టింపు వుంది.</FONT></p>
<p><FONT FACE="SHREE900, SHREE, sans-serif" SIZE="3">స్త్రీల ముందు సంభాషించేటప్పుడు ఇంగ్లండు, అమెరికా దేశ పురుషులు&nbsp;<BR>ఎంతో జాగ్రత్త వహిస్తారు. ‘లెగ్‌’ (కాలు) అనే మాటనే ఎత్తరాదు. ఫ్రెంచ్‌వారు,&nbsp;<BR>మనమాదిరి ఎంతో ధారాళంగా మాట్లాడతారు; జర్మన్లు, రష్యావారు ఎవరి&nbsp;<BR>ముందన్నా అసభ్యంగా సంభాషిస్తారు.</FONT></p>
<p><FONT FACE="SHREE900, SHREE, sans-serif" SIZE="3">తన ప్రేమను గురించిన సంభాషణలు తల్లి కుమారుల మధ్యను,&nbsp;<BR>అన్నదమ్ములు, అక్కచెళ్లెళ్ల మధ్యను, తండ్రులతోను ధారాళంగా సాగుతాయి.</FONT></p>
<hr class="puTa_virupu">
<table><tr><td><a class=puTa_lanke href=puTa1836.html>p1836</a></td><td>p1837</td><td><a class=puTa_lanke href=puTa1838.html>p1838</a></td></tr></table>
</div></body></html>
