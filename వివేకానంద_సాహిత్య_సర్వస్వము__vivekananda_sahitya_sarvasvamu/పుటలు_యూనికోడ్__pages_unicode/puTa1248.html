<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1247.html>p1247</a></td><td>p1248</td><td><a class=puTa_lanke href=puTa1249.html>p1249</a></td></tr></table>
<p><FONT FACE="SHREE900, SHREE, sans-serif" SIZE="3">జ్ఞానయోగం - మానవుని యథార్థరూపం</FONT></p>
<p><FONT FACE="SHREE900, SHREE, sans-serif" SIZE="3">19</FONT></p>
<p><FONT FACE="SHREE900, SHREE, sans-serif" SIZE="3">చేస్తే, అది యినుపగొలుసులాగా బలిష్ఠమై, అత్యంత కఠినమైన మహావృక్షపు&nbsp;<BR>బోదెను రెండుగా చీల్చివేయగలదు. ఈ దృక్పథంనుండి, విషయ పరిశీలన చేస్తే,&nbsp;<BR>భౌతిక పదార్థమనబడుదానికి, నిజమగు ఉనికియే లేదని సులభంగా నిరూపించ&nbsp;<BR>వచ్చు. తద్విరుద్ధవాదాన్ని నెగ్గించుట అసాధ్యం.</FONT></p>
<p><FONT FACE="SHREE900, SHREE, sans-serif" SIZE="3">శరీర మూలంలో ప్రకాశించేశక్తి ఏదైనా, అది అణువులను గ్రహించి,&nbsp;<BR>వానితో రూప (మానవ శరీర) నిర్మాణం చేస్తుందనడం మాత్రం స్పష్టం. మన&nbsp;<BR>శరీరాన్ని నిర్మించడానికి మరెవ్వరూ రావడంలేదు. నా కోసం ఇంకెవ్వరూ&nbsp;<BR>భోజనం చేయరు. నేనే తిని, నేనే అరిగించుకొని, రక్తశల్యాదులను దానితో&nbsp;<BR>నేనే నిర్మించుకోవాలి. నాలో ఉండి, ఈ పనులన్నీ నెరవేరుస్తున్న అద్భుత నిగూఢ&nbsp;<BR>శక్తి ఏది? భూత, భవిష్యద్విషయ భావన కొందరికి వెరపు కలిగిస్తుంది.&nbsp;<BR>మరికొందరు, అది గాలిలో మేడలు కట్టడంలాంటి వ్యర్థ కాలయాపనమని&nbsp;<BR>భావిస్తారు. ఐనా - ప్రస్తుత విషయమైన, ‘‘మనలో వుండి దీపించు శక్తియేది?’’&nbsp;<BR>అనే సమస్యను గూర్చి ఆలోచిద్దాం. ఈ శక్తికి లేక ఈ శక్తి ప్రదర్శనకు కారణ-&nbsp;<BR>భూతమైంది తేజస్వంతమైన ఒక వస్తువనీ, అది ఈ శరీరాన్ని పోలినదైనా, ఇది&nbsp;<BR>నశించిన తర్వాతకూడ, అది నిలిచి ఉంటుందని, అతి పురాతనకాలపు&nbsp;<BR>శాస్త్రకారుల సిద్ధాంతం. తరువాతికాలంలో అంతకన్న ఉన్నతమైన ఈ క్రింది&nbsp;<BR>సిద్ధాంతం వెలువడింది. ‘ఆ శక్తికి మూలం తేజోమయమైన శరీరం కాదు.&nbsp;<BR>రూపముండే వస్తువులన్నీ, పరమాణువుల కూడికచేతనే ఏర్పడుతాయి. వానికి&nbsp;<BR>స్వతస్సిద్ధమైన చలనశక్తిలేదు. మన శరీరంలోని శక్తికి, మూలకారణం మరేదైనా&nbsp;<BR>అయితే, ఆ తేజోమయశక్తికీ వేరే కారణం వుంటుంది. ఆ మూలకారణం ఆత్మ.&nbsp;<BR>స్థూలశరీరం ద్వారా ప్రదర్శితమగుశక్తి, తేజోమయ శరీరంవల్ల కలిగినట్లు&nbsp;<BR>తోచినా, దానికి మూలం ఆత్మయే. మనస్సు, ఈ తేజోమయ శరీరంలో ఇమిడి&nbsp;<BR>ఉంటుంది. మనస్సు ద్వారా శరీరానికి శక్తినిచ్చేది ఆత్మ. ప్రతి మానవునికీ ఒక&nbsp;<BR>ప్రత్యేకమైన ఆత్మ, ఒక ప్రత్యేకమైన సూక్ష్మశరీరం వుంటాయి. ఆ సూక్ష్మశరీరం&nbsp;<BR>ద్వారా, మనం స్థూలశరీరానికి శక్తి నిస్తున్నాం. శరీరానికి, మనస్సుకుకూడ,&nbsp;<BR>భిన్నమని ఈ సిద్ధాంతంచే ప్రతిపాదింపబడిన ఆత్మతత్త్వాన్ని గూర్చి తీవ్రమైన&nbsp;<BR>చర్చలు ప్రారంభమైనాయి. ఎన్నో విధాలైన ఊహలు కల్గాయి. ఎన్నో దృక్పథాల&nbsp;<BR>నుండి పరిశీలనం సాగింది. తత్ఫలితంగా ఏర్పడిన ఆధ్యాత్మిక మతాలు కొన్ని&nbsp;<BR>మీకు నివేదిస్తాను. ఆత్మతత్వాన్ని గూర్చి భిన్నాభిప్రాయాలున్నా, ఒక్క&nbsp;<BR>విషయంలో మాత్రం అన్ని మతాలవారు ఏకీభవిస్తున్నట్లు కనిపిస్తోంది. ‘‘దానికి&nbsp;<BR>ఆకారంకాని, అవయవాలుకానీ లేవు. నిరాకారం, నిరవయవం అయిన పదార్థం&nbsp;<BR>అన్నిట్లో వుండాలి. దేశకాలాలకు మనస్సే ఉత్పత్తి స్థానం. కాలం లేకపోతే,</FONT></p>
<hr class="puTa_virupu">
<table><tr><td><a class=puTa_lanke href=puTa1247.html>p1247</a></td><td>p1248</td><td><a class=puTa_lanke href=puTa1249.html>p1249</a></td></tr></table>
</div></body></html>
