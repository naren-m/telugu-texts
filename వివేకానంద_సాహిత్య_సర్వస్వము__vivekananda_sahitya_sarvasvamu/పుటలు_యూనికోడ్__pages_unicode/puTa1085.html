<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1084.html>p1084</a></td><td>p1085</td><td><a class=puTa_lanke href=puTa1086.html>p1086</a></td></tr></table>
<p><FONT FACE="SHREE900, SHREE, sans-serif" SIZE="3">1892 - 93 సంవత్సరంలో చెన్నపురిలో స్వామీజీ చేసిన ప్రసంగాంశాలు</FONT></p>
<BR>
<p><FONT FACE="SHREE900, SHREE, sans-serif" SIZE="3">261</FONT></p>
<BR>
<p><FONT FACE="SHREE900, SHREE, sans-serif" SIZE="3">హిందూమతం బోధించే ప్రేమకు, క్రైస్తవం బోధించే ప్రేమకు ఒక భేదం&nbsp;<BR>ఉంది; మన పొరుగువారు మనలను ఎలా ప్రేమించాలని మనం అనుకుంటామో&nbsp;<BR>అలాగే మనం వారిని ప్రేమించాలి - అని క్రైస్తవం చెబుతుంది. మనలను మనం ఎలా&nbsp;<BR>ప్రేమించుకుంటామో, ఇతరులను కూడా మనం అలాగే ప్రేమించాలని, నిజానికి&nbsp;<BR>వారిలో మనం మనలనే దర్శించాలని హిందూమతం చెబుతుంది.</FONT></p>
<p><FONT FACE="SHREE900, SHREE, sans-serif" SIZE="3">ముంగిసను సాధారణంగా పొడవైన గొలుసుతో ఒక గాజుబీరువాలో కట్టి&nbsp;<BR>ఉంచుతారు; అది ఆ మేరకు స్వేచ్ఛగా తిరుగుతుంటుంది. అయితే ఏదైనా అపాయం&nbsp;<BR>కనిపిస్తే, వెంటనే బీరువాలోకి చెంగున ఎగిరి దూరుతుంది. యోగి కూడా యిలాగే&nbsp;<BR>వ్యవహరిస్తాడు.</FONT></p>
<BR>
<p><FONT FACE="TimesNewRoman, Times, serif" SIZE="3">*      *      *</FONT></p>
<BR>
<p><FONT FACE="SHREE900, SHREE, sans-serif" SIZE="3">ఈ విశ్వమంతా పొడవైన గొలుసు లాంటిది. దీని ఒక చివర భౌతిక పదార్థం,&nbsp;<BR>మరోచివర దేవుడు - ఇలాంటి కొన్ని భావాలతో విశిష్టాద్వైత సిద్ధాంతాన్ని&nbsp;<BR>వివరించవచ్చు.</FONT></p>
<BR>
<p><FONT FACE="SHREE900, SHREE, sans-serif" SIZE="3">దేవుడు సగుణుడని నిరూపించే రచనలు వేదాల్లో చాలా ఉన్నాయి.&nbsp;<BR>సుదీర్ఘకాలం భక్తిసాధనలు చేసి దైవాన్ని దర్శించిన ఋషులు, అవాక్‌మానసగోచర&nbsp;<BR>పరతత్త్వాన్ని కూడా చూసి, తమ అనుభవాలను నిర్భయంగా లోకానికి చాటారు. ఈ&nbsp;<BR>ఋషిపుంగవులు చెప్పిన మార్గాన్ని అనుసరించని దాంభికులు మాత్రమే, వారి&nbsp;<BR>ప్రవచనాలను విమర్శిస్తారు; నిరాకరిస్తారు. వారి సూచనల ప్రకారం సవ్యంగా సాధన&nbsp;<BR>చేశామని - అయినా వారు చెప్పింది తమకు కనిపించలేదని - కాబట్టి ఆ ఋషులు&nbsp;<BR>అసత్యవాదులని చెప్పే వ్యక్తులు ఒక్కరూ కనిపించరు. ఎన్నోసార్లు దారుణ&nbsp;<BR>పరీక్షలకు గురైనా, దేవుడు తమను వదలిపెట్టలేదని చెప్పేవారు ఉన్నారు. ఈశ్వర&nbsp;<BR>విశ్వాసమే మనకు శాంతిని ప్రసాదించకపోతే, ఆత్మహత్య చేసుకోవటం మేలు. ఈ&nbsp;<BR>లోకం తీరు అలాంటిది.</FONT></p>
<p><FONT FACE="SHREE900, SHREE, sans-serif" SIZE="3">ధర్మప్రచారం చేసే భక్తుడు ఒకడు పనిమీద బయటికి వెళ్లాడు. అతని&nbsp;<BR>ముగ్గురు కూతుళ్లు ‘కలరా’ తో చనిపోయారు. అతని భార్య తన అనుంగుకూతుళ్ల&nbsp;<BR>శవాలపై వస్త్రాలు వేసి కప్పి, భర్త రాకకోసం ఎదురు చూడసాగింది. అతను రాగానే,&nbsp;<BR>గుమ్మంవద్దే అతణ్ణి నిలిపింది.</FONT></p>
<p><FONT FACE="SHREE900, SHREE, sans-serif" SIZE="3">‘‘మీ కెవరైనా ఒక వస్తువును యిచ్చి జాగ్రత్తగా కాపాడుమని చెప్పివెళతారు.&nbsp;<BR>అయితే మీరు లేని సమయంలో హఠాత్తుగా వచ్చి, తమ వస్తువును తాము తీసుకుని&nbsp;<BR>వెళతారనుకోండి. అప్పుడు మీరు బాధపడతారా?’’ అని అడిగింది.</FONT></p>
<BR>
<hr class="puTa_virupu">
<table><tr><td><a class=puTa_lanke href=puTa1084.html>p1084</a></td><td>p1085</td><td><a class=puTa_lanke href=puTa1086.html>p1086</a></td></tr></table>
</div></body></html>
