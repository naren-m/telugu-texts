<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1581.html>p1581</a></td><td>p1582</td><td><a class=puTa_lanke href=puTa1583.html>p1583</a></td></tr></table>
<p><FONT FACE="SHREE900, SHREE, sans-serif" SIZE="3">అనుష్ఠాన వేదాంతం - తృతీయ భాగం</FONT></p>
<p><FONT FACE="SHREE900, SHREE, sans-serif" SIZE="3">353</FONT></p>
<p><FONT FACE="SHREE900, SHREE, sans-serif" SIZE="3">- ‘‘సగుణ బ్రహ్మముండడం, అసంభవం. అది వుందని ఋజువు చూపడం&nbsp;<BR>పొసగదు’’- అని వాదించవచ్చు. సగుణ బ్రహ్మమును రుజువు చేయడం&nbsp;<BR>పొసగదనే వాళ్లతో నేను ఏకీభవిస్తాను. కానీ నిర్గుణతత్త్వాన్నిగూర్చి సామాన్య&nbsp;<BR>మానవుని బుద్ధి గ్రహింపజాలేటటువంటి, మహోన్నత స్వరూపమే ఈ సగుణ&nbsp;<BR>బ్రహ్మం. నిర్గుణతత్త్వాన్ని గూర్చిన, భిన్నభిన్నములైన భావాలరాశే కదా ఈ&nbsp;<BR>జగత్తు? కాక వేరేఏముంది? సృష్టి అంతా మన ఎదుటవున్న ఒక మహాగ్రంథం;&nbsp;<BR>ప్రతివాడూ తన తెలివితేటలను అనుసరించి, దాన్ని చదువుతున్నాడు. ఇంకా&nbsp;<BR>ప్రతివాడూ దీన్ని తనంతట తానే చదువుకోవలసి వుంది. మానవులందరి&nbsp;<BR>బుద్ధులకూ సర్వసామాన్యమైంది ఏదో ఒకటుంది. అందువల్ల, మానవజాతి&nbsp;<BR>అందరి బుద్ధికీ, కొన్నివిషయాలు, ఒక్క రీతిగానే కన్పిస్తున్నాయి. మీరూ, నేనూ&nbsp;<BR>కుర్చీని కనుక్కోవడంవల్ల మన ఇద్దరి మనసులకు సామాన్యమై వెలసేది ఏదో&nbsp;<BR>ఒకటుందని తెలుస్తుంది. మన ఇంద్రియాలకు భిన్నంగా వుండే&nbsp;<BR>ఇంద్రియాలున్న పురుషుడొకడు వస్తాడనుకోండి; వానికి ఈ కుర్చీయే&nbsp;<BR>కనిపించదు. కానీ ఒక్క విధంగానే నిర్మించబడిన వారికందరికీ, ఒక్క వస్తు&nbsp;<BR>జాలమే కనిపిస్తుంది. అట్లే ఈ జగత్తే, నిర్గుణం, నిర్వికారం, స్థాణువు; ఇందులో&nbsp;<BR>కనిపించే మార్పులన్నీ చూచేవారిలోని భేదాలను అనుసరించే కలుగుతున్నాయి.&nbsp;<BR>ఎందుకంటారా? ఈ మార్పులన్నీ పరిమితాలని మొదట గ్రహించండి. మనం&nbsp;<BR>చూడగలిగిన, అనుభవించగల్గిన, ఊహింపగల్గిన మార్పులన్నీ పరిమితి కలవే&nbsp;<BR>అయి వుంటాయి. మన జ్ఞానంచేత వానికి పరిమితి కల్పితమవుతోంది. మనం&nbsp;<BR>భావించే సగుణ బ్రహ్మముకూడ, నిజానికి అలా కల్పితమైన ఒక జగద్వికారమే.&nbsp;<BR>నిమిత్తభావం సవికార ప్రపంచంలో మాత్రమే వుంది. ఈ జగత్తుకు నిమిత్తమై&nbsp;<BR>ఒప్పే బ్రహ్మమును పరిమితునిగానే భావించవలసి వుంటుంది. అయినా అత డా&nbsp;<BR>నిర్గుణ బ్రహ్మమే. మనం ఇదివరకే గ్రహించినట్లు, ఆ నిర్గుణ బ్రహ్మమే మన&nbsp;<BR>బుద్ధితో చూసినప్పడు ఈ జగత్తు రూపాన్ని పొందుతున్నాడు! ఈ జగత్తులో&nbsp;<BR>సత్యమై ప్రకాశించేది ఆ నిర్గుణ బ్రహ్మమొక్కటే! దానిలో ఈ రూపాలు, ఈ&nbsp;<BR>భావాలు అన్నీ మన బుద్ధిచేత ఆరోపించబడుతున్నవే సుమండీ! ఈ బల్లలో శాశ్వ-&nbsp;<BR>తమై ఒప్పేది బ్రహ్మం. ఈ బల్ల ఆకారం మొదలైన రూపాలన్నీ దానిలో మన&nbsp;<BR>బుద్ధిచేత కల్పింపబడేవే.</FONT></p>
<p><FONT FACE="SHREE900, SHREE, sans-serif" SIZE="3">ఇందుకు తార్కాణంగా చలనం చూడండి. దీనికీ, సవికార ప్రపంచానికీ&nbsp;<BR>సంబంధం వుంది. కాని పరిపూర్ణంలో ఇది ఉండజాలదు కదా? ఈ జగత్తులో&nbsp;<BR>ప్రతి నలుసు, ప్రతి అణువు నిరంతర వికారాన్ని (మార్పు) పొందుతూ&nbsp;<BR>చలిస్తోంది. కానీ ఈ విశ్వమంతా సమష్టిగా నిర్వకారమే. ఎందుకంటారా?</FONT></p>
<hr class="puTa_virupu">
<table><tr><td><a class=puTa_lanke href=puTa1581.html>p1581</a></td><td>p1582</td><td><a class=puTa_lanke href=puTa1583.html>p1583</a></td></tr></table>
</div></body></html>
