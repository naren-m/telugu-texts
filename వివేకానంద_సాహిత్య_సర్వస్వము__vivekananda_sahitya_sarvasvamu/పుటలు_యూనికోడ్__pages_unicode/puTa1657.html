<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1656.html>p1656</a></td><td>p1657</td><td><a class=puTa_lanke href=puTa1658.html>p1658</a></td></tr></table>
<p><FONT FACE="SHREE900, SHREE, sans-serif" SIZE="3">52 శ్రీ వివేకానంద సాహిత్య సర్వస్వం -- సంపు. 5</FONT></p>
<p><FONT FACE="SHREE902, SHREE, sans-serif" SIZE="4">వేదాంతం - విశేషాధికారం</FONT></p>
<BR>
<p><FONT FACE="SHREE902, SHREE, sans-serif" SIZE="3">(</FONT><FONT FACE="SHREE902, SHREE, sans-serif" SIZE="3">లండన్‌లో చేసిన ప్రసంగం</FONT><FONT FACE="SHREE902, SHREE, sans-serif" SIZE="3">)</FONT></p>
<p><FONT FACE="SHREE900, SHREE, sans-serif" SIZE="3">అద్వైతానికి సంబంధించిన తాత్త్వికభాగాన్ని మనం యిప్పటికి చాలవరకు&nbsp;<BR>పూర్తిచేశాం. ఒక్క అంశం - ఇది, ఎంతో దురవగాహమైన అంశమేమో - మిగిలి&nbsp;<BR>వుంది. అద్వైతవాదం రీత్యా మన చుట్టూ మనం, సర్వం, నిజానికి యీ ప్రపంచ&nbsp;<BR>మంతా ఒక్క నిర్గుణతత్త్వపు క్రమవికాసమే. ఆ నిర్గుణతత్త్వం సంస్కృతంలో&nbsp;<BR>బ్రహ్మ మనబడుతుంది. బ్రహ్మం అఖిల ప్రకృతిగా పరిణామం పొందింది.&nbsp;<BR>ఇక్కడొక చిక్కున్నది. బ్రహ్మం మార్పు చెందటం ఎలా సాధ్యం? బ్రహ్మాన్ని&nbsp;<BR>మార్పు పొందించేది ఏది? నిర్వికారమైన దనటమే ‘బ్రహ్మాని’కి నిర్వచనం.&nbsp;<BR>నిర్వికారమైంది వికారం పొందినదనటం పొసగని మాట. భగవంతుడు సగుణు-&nbsp;<BR>డని విశ్వసించేవారికికూడా యిదే చిక్కు ఎదురౌతుంది. ఉదాహరణకు: ఈ&nbsp;<BR>సృష్టి ఎలా సంభవించింది? శూన్యంనుండి సంభవించలేదు; అది పొసగదు. శుద్ధ-&nbsp;<BR>శూన్యంనుండి ఏదో పుట్టటం అసంభవం. కార్యం కారణానికి మరో రూపమే.&nbsp;<BR>బీజంనుండి మహావృక్షం వస్తుంది; విత్తనం, అది లోనికి పీల్చుకొన్న గాలి నీరు&nbsp;<BR>కలిసి చెట్టయింది. వృక్షశరీరం రూపుదాల్చటానికి లోపలికి ఎంతగాలి, ఎంత&nbsp;<BR>నీరు తీసుకోబడిందో పరీక్షించటానికి వీలుంటే, వాటి కొలత, వృక్షపు కొలత&nbsp;<BR>సమానమని తప్పక గుర్తిస్తాం. కారణం పొందిన రూపాంతరమే కార్యమనే&nbsp;<BR>విషయం సందేహించటానికి వీలులేనంత స్పష్టంగా ఆధునిక శాస్త్రవిజ్ఞానం&nbsp;<BR>రుజువు చేసింది. కారణంలోని భాగాల అమరిక మార్పొంది కారణమే కార్యమ-&nbsp;<BR>వుతుంది. కాబట్టి కారణం లేకుండానే సృష్టి ఏర్పడిందన్న చిక్కును తొలగించు-&nbsp;<BR>కోవలసి వుంది. అందుచేత భగవంతుడే జగత్తుగా ఐనాడని అంగీకరించ&nbsp;<BR>వలసి వస్తుంది.</FONT></p>
<p><FONT FACE="SHREE900, SHREE, sans-serif" SIZE="3">మనం ఒక చిక్కును వదలించుకొన్నాం గాని, యిప్పుడు మరో చిక్కులో&nbsp;<BR>పడ్డాం. ప్రతి సిద్ధాంతంలోను ‘నిర్వికార’ మనే ఆశయంనుండీ ‘భగవంతు’డనే&nbsp;<BR>ఆశయం జనిస్తుంది. ఈశ్వరుణ్ణి అన్వేషించటంలో, అది ఎంత మోటుతీరు&nbsp;<BR>అన్వేషణమైనా సరే, మనకున్న ఆశయం ‘స్వాతంత్య్రం’ అని చారిత్రకంగా పరి-&nbsp;<BR>శీలించి తెలుసుకొన్నాం. స్వాతంత్య్రం, నిర్వికారత ఒక్కటే, అభిన్నాలే. స్వతంత్ర&nbsp;<BR>మైనదే ఎన్నటికీ మార్పు చెందనిది; మార్పుకు అతీతమైనదే స్వతంత్రమైనది.&nbsp;<BR>ఒక వస్తువుకు మార్పు తెచ్చేది ఆ వస్తువు బైటో లేదా దాని లోపలో - వుండాలి.</FONT></p>
<hr class="puTa_virupu">
<table><tr><td><a class=puTa_lanke href=puTa1656.html>p1656</a></td><td>p1657</td><td><a class=puTa_lanke href=puTa1658.html>p1658</a></td></tr></table>
</div></body></html>
