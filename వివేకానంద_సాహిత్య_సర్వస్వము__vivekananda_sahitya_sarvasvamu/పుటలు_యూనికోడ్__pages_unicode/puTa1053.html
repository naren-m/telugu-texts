<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1052.html>p1052</a></td><td>p1053</td><td><a class=puTa_lanke href=puTa1054.html>p1054</a></td></tr></table>
<p><FONT FACE="SHREE900, SHREE, sans-serif" SIZE="3">రాజయోగం - ఆరు పాఠాలు</FONT></p>
<BR>
<p><FONT FACE="SHREE900, SHREE, sans-serif" SIZE="3">229</FONT></p>
<BR>
<p><FONT FACE="SHREE900, SHREE, sans-serif" SIZE="3">కాని వదిలిపెట్టవద్దు. సాధన కొనసాగిస్తూనే ఉండాలి. సహనం వహిస్తే చివరికి&nbsp;<BR>ఫలితం లభిస్తుంది.</FONT></p>
<BR>
<p><FONT FACE="SHREE900, SHREE, sans-serif" SIZE="3">3. </FONT><FONT FACE="SHREE900-Italic, SHREE, sans-serif" SIZE="3">పట్టుదల:</FONT><FONT FACE="SHREE900, SHREE, sans-serif" SIZE="3"> కష్టం వచ్చినా - సుఖం వచ్చినా; రోగం వచ్చినా - ఆరోగ్యంగా ఉన్నా</FONT></p>
<BR>
<p><FONT FACE="SHREE900, SHREE, sans-serif" SIZE="3">- ఏది ఏమైనా ఒక్కదినం కూడా సాధనను మానరాదు.</FONT></p>
<p><FONT FACE="SHREE900, SHREE, sans-serif" SIZE="3">సాధనకు యోగ్యమైన కాలం సంధ్యాకాలం. మన స్థూల - సూక్ష్మదేహాల్లోని</FONT></p>
<BR>
<p><FONT FACE="SHREE900, SHREE, sans-serif" SIZE="3">రక్తప్రవాహాలు, భావప్రవాహాలు ఉండేకాలం. సంధ్యాసమయం రెండు స్థితులకు&nbsp;<BR>మధ్యనున్న సమస్థితి. ఈ సంధ్యాకాలంలో సాధన చేయటానికి కుదరకపోతే,&nbsp;<BR>ఉదయం నిద్రలేచిన వెంటనే, రాత్రి నిద్రపోయే ముందు సాధన చేయాలి.&nbsp;<BR>శారీరకశుద్ధి చాలా అవసరం. ప్రతిరోజూ శుభ్రంగా స్నానం చేయాలి. స్నానం చేసిన&nbsp;<BR>వెంటనే స్థిరంగా కూర్చోవాలి. నువ్వు ఒక కొండలా అచలంగా కూర్చున్నట్లు&nbsp;<BR>భావించుకో. నిటారుగా కూర్చో. తల - భుజాలు - పిరుదులు వంగరాదు.&nbsp;<BR>వెన్నుబద్దమీద బరువు పడరాదు. వెన్నుబద్ద వెంట యోగశక్తి ప్రవహిస్తుంది.&nbsp;<BR>అందుకని వెన్నుబద్ద నిరపాయంగా ఉండాలి. పాదాగ్రం నుండి శిరఃపర్యంతం&nbsp;<BR>పరిశుద్ధంగా ఉన్నట్లు భావించాలి. భావనా సందర్భంలో ఆయా అవయవాలను&nbsp;<BR>మనసులో రూపొందించి, చేతితో స్పర్శించవచ్చు. తర్వాత శరీరమంతా&nbsp;<BR>పరిశుద్ధంగా ఉందని, అది ఈశ్వరునికి సాధనభూతంగా సమర్పితమైందని, అది&nbsp;<BR>నీకు సత్యదర్శనం చేయించగలదని, ఈ సంసారవారధిని దాటించుట కది నీకు&nbsp;<BR>తరుణోపాయ నౌక అని భావించు. తర్వాత రెండు నాసారంధ్రాల ద్వారా లోనికి&nbsp;<BR>గాలిపీల్చి, బయటికి పూర్తిగా వదిలివేయి. ఓపినంతవరకు బహిఃకుంభకం - అంటే&nbsp;<BR>గాలి పీల్చకుండా ఉండటం చేయి. ఇలా నాలుగు పర్యాయాలు చేయి. తర్వాత&nbsp;<BR>మామూలుగా ఉచ్ఛ్వాసనిశ్వాసాలు కొనసాగిస్తూ ఆత్మానుభూతికై ధ్యానించు.&nbsp;<BR>‘‘ఈ విశ్వాన్నంతా సృజించిన పరమాత్మ తేజస్సుమీద నేను ధ్యానం చేస్తున్నాను. ఆ&nbsp;<BR>పరమాత్మ నా బుద్ధిని సన్మార్గంలో నడిపించుగాక!’’ - అంటూ పది - పదిహేను&nbsp;<BR>నిమిషాలు భావించు.</FONT></p>
<p><FONT FACE="SHREE900, SHREE, sans-serif" SIZE="3">నీ అనుభవాన్ని నీ గురువుకు తప్ప మరెవ్వరికీ చెప్పకు. వాక్‌ నియమం&nbsp;<BR>పాటించు. ఎప్పుడూ సత్‌సంకల్పాలే చేస్తూండు. మనం ఏమి సంకల్పిస్తామో,&nbsp;<BR>అలాగే మారతాం.</FONT></p>
<BR>
<p><FONT FACE="SHREE900, SHREE, sans-serif" SIZE="3">ధ్యానం మానసిక మలాన్ని హరిస్తుంది. యోగులు మాత్రమే యథార్థానికి&nbsp;<BR>స్వతంత్రులు. తక్కినవారంతా బద్ధులు. మనం ముక్తులం కావటానికి ఒక్కొక్క&nbsp;<BR>బంధాన్ని త్రెంచుకోవాలి.</FONT></p>
<BR>
<hr class="puTa_virupu">
<table><tr><td><a class=puTa_lanke href=puTa1052.html>p1052</a></td><td>p1053</td><td><a class=puTa_lanke href=puTa1054.html>p1054</a></td></tr></table>
</div></body></html>
