<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa2741.html>p2741</a></td><td>p2742</td><td><a class=puTa_lanke href=puTa2743.html>p2743</a></td></tr></table>

<p><FONT FACE="SHREE900, SHREE, sans-serif" SIZE="3">వెనుక అహంకారం వుంది. అది ‘‘అహ మస్మి’’ అని పలికే ఆత్మచైతన్యం.&nbsp;<BR>అహంకారానికి వెనుక మహత్తు వుంది. మహత్తు అనేది ప్రజ్ఞ. ఇది ప్రకృతిస్థితి&nbsp;<BR>దాల్చే అతిశ్రేష్ఠమైన రూపం. వీటిలో ప్రతిదీ తన తరువాతిదాని ఫలితమే. కొలను&nbsp;<BR>విషయంలో దానికి తగిలే ప్రతి దెబ్బ బాహ్యప్రపంచంనుండే వస్తూంది. మనస్సు&nbsp;<BR>విషయంలో దెబ్బ బాహ్యజగత్తునుండి రావచ్చు; అంతర్జగత్తునుండి రావచ్చు.&nbsp;<BR>బుద్ధికి వెనుక పరిశుద్ధుడూ, పరిపూర్ణుడూ ఐన మానవాత్మ, పురుషుడు, ఆత్మ&nbsp;<BR>వున్నాడు. అత డొక్కడే సాక్షి. అతని కోసమే యీ పరిణామం సమస్తమూ.</FONT></p>
<p><FONT FACE="SHREE900, SHREE, sans-serif" SIZE="3">ఈ సమస్త పరిణామాలకూ మానవుడు సాక్షీభూతుడు; అతడు ఎన్నడూ&nbsp;<BR>తనంతట అపరిశుద్ధుడు కాడు; కాని, వేదాంతశాస్త్రంలో అధ్యాస అనబడేదాని&nbsp;<BR>చేతను, వ్యంగ్యం చేతను అతడు అపరిశుద్ధుడైనట్లు కనబడుతున్నాడు. ఎర్రని&nbsp;<BR>పువ్వో, నల్లని పువ్వో చెంతవున్నప్పుడు స్వచ్ఛమైన స్ఫటికం ఎర్రగానో, నల్లగానో&nbsp;<BR>కనబడటం లాటిదది: రంగు స్ఫటికం మీద ప్రతిఫలించిందేగాని, స్ఫటికం&nbsp;<BR>స్వచ్ఛంగానే వుంది. అనేకాత్మ లున్నాయనీ ప్రతి ఆత్మా పవిత్రం,&nbsp;<BR>పరిపూర్ణం అనీ అంగీకరిద్దాం; బహువిధాలైన సూక్ష్మ, స్థూలపదార్థాలు ఆత్మ-&nbsp;<BR>నావరించి, దానికి అనేక వన్నెలు కూరుస్తాయి. ఇదంతా ప్రకృతి ఎందుకు&nbsp;<BR>చేస్తుంది? ఆత్మవికాసంకోసం ప్రకృతి యీ పరిణామాల కన్నిటికీ లోనౌతోంది;&nbsp;<BR>ఈ సృష్టి అంతా ఆత్మ నిమిత్తమే, ఆత్మ విముక్తి కోసమే. జగత్తనే బృహద్గ్రంథాన్ని&nbsp;<BR>మానవుడు చదువుకోటానికై అతడి సమక్షంలో తెరచిపెట్టబడింది; తుదకు&nbsp;<BR>తాను సర్వజ్ఞుడనని, సర్వశక్తిమంతుణ్ణని అతడు కనుగొంటాడు. మాలోని మన-&nbsp;<BR>స్తత్త్వశాస్త్ర కోవిదులకు కొందరికి దేవునిలో మీకున్నటువంటి నమ్మకం లేదని&nbsp;<BR>యీ సందర్భంలో నేను స్పష్టీకరించవలసివుంది. మా మనస్తత్త్వశాస్త్రానికి&nbsp;<BR>జనకుడైన కపిలుడు దేవుడు లేడన్నాడు. సగుణబ్రహ్మం బొత్తిగా అనవసరమని&nbsp;<BR>అతడి అభిప్రాయం; సమస్త సృష్టిని నిర్వహించటానికి ప్రకృతే సమర్థమై వుంది.&nbsp;<BR>సంకల్ప సిద్ధాంతాన్ని అతడు త్రోసిరాజన్నాడు. అంతకంటె అవివేకపు వాదం&nbsp;<BR>మరొకటి లేదని అతడన్నాడు. కాని, ఒక విధమైన విశిష్టదైవాన్ని అతడు అంగీక&nbsp;<BR>రించాడు. అతడి వాదం: మనం ముక్తుల మవటానికి నిరంతరం పోరాటం&nbsp;<BR>సాగిస్తూనే వున్నాం; మనం ముక్తుల మయినప్పుడు ప్రకృతిలో లీనమైపోతాం.&nbsp;<BR>మరోకల్ప ప్రారంభమప్పుడు సర్వజ్ఞులంగా, సర్వశక్తిమంతులంగా వెలువడతాం.&nbsp;<BR>ఆ అర్థంలో మనలను దేవుళ్లని పేర్కొనవచ్చు; మీరేమి, నేనేమి, అత్యల్పజీవులు&nbsp;<BR>సైతం వివిధ కల్పాలలో భగవంతులం కాగలం. అలాటి దేవుడు అనిత్యుడుగా&nbsp;<BR>వుంటాడని, నిత్యుడూ నిత్యసర్వశక్తీయై జగత్తును ఏలు దేవుడు అసంభవమని&nbsp;<BR>కపిలుని సిద్ధాంతం. అలాటి దేవుడువుంటే యీ చిక్కు ఏర్పడుతుంది; అతడు</FONT></p>
<hr class="puTa_virupu">
<table><tr><td><a class=puTa_lanke href=puTa2741.html>p2741</a></td><td>p2742</td><td><a class=puTa_lanke href=puTa2743.html>p2743</a></td></tr></table>
</div></body></html>
