<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1310.html>p1310</a></td><td>p1311</td><td><a class=puTa_lanke href=puTa1312.html>p1312</a></td></tr></table>
<p><FONT FACE="SHREE900, SHREE, sans-serif" SIZE="3">82 శ్రీ వివేకానంద సాహిత్య సర్వస్వం -- సంపు. 4</FONT></p>
<p><FONT FACE="SHREE900, SHREE, sans-serif" SIZE="3">చిక్కంతా ఇక్కడే. ఈ ప్రతిక్రియ సర్వనాశనం చేసేదిగా వుంది. అటువంటిది&nbsp;<BR>ప్రతిక్రియ ఎలా అవుతుంది? ఇది తప్పితే మరో విధంగా లేదా? ఈ ప్రశ్నకు&nbsp;<BR>వేదాంతం చెప్పే సమాధానమేమంటే, ‘‘మతాలన్నీ చేసే బోధ సత్యమే,&nbsp;<BR>నిర్దుష్టమే. కాని, దీన్ని సరిగా అర్థం చేసికోవాలి.’’ చాలమంది దీన్ని అపార్థం&nbsp;<BR>చేసికొంటారు. మతాలలో గల అస్పష్టత ఇందుకు కొంత కారణమే కానీ,&nbsp;<BR>నిజమగు లోపం హృదయబద్ధుల సమ్మేళనం లేకపోవడం. హృదయం అత్యంత&nbsp;<BR>మహనీయం. జీవితంలోని ముఖ్య ప్రేరణలకు అదే ఉత్పత్తి స్థానం. దైవ సంపద&nbsp;<BR>కది పీఠం. బుద్ధి పరిపూర్ణంగా ఉండి, హృదయం లేకుండడం కంటే, కొంచెమైన&nbsp;<BR>హృదయముండి, బుద్ధి బొత్తిగా లేకుండటమే నూరింతలు శ్రేష్ఠమని నా అభి-&nbsp;<BR>ప్రాయం. హృదయం కలవాడు బ్రదుకగలడు. అభివృద్ధి నొందగలడు. కాని&nbsp;<BR>హృదయ శూన్యునికి ఎంత బుద్ధి ఉన్నా, అతడు శుష్కజీవియై మరణిస్తాడు.</FONT></p>
<p><FONT FACE="SHREE900, SHREE, sans-serif" SIZE="3">కాని హృదయ ప్రేరణలనే ఆధారంగాగొని జీవించేవాడు, పెక్కు కడగండ్ల&nbsp;<BR>పాలౌతాడు. గోతులలో కూలే అవకాశాలు అతనికి ఎక్కువ. కాబట్టి బుద్ధికూడ&nbsp;<BR>దానితో కలిసి వుండాలి. అలా అని హృదయాన్ని తృప్తి పరచడానికై బుద్ధికాని,&nbsp;<BR>బుద్ధిని తృప్తి పరచడానికి హృదయంకాని, హీనం కాకూడదు. ప్రతి వాడూ&nbsp;<BR>అనంతమైన తార్కిక బుద్ధితోపాటు, అనంతమైన హృదయ వైశాల్య సానుభూతు&nbsp;<BR>లనుకూడ సాధించుకోవాలి.</FONT></p>
<p><FONT FACE="SHREE900, SHREE, sans-serif" SIZE="3">ప్రపంచంలో మన కోరికలకేమైనా మితి వుందా? ప్రపంచం అనంతమవడం&nbsp;<BR>వల్ల, అనంతమైన సానుభూతికీ, అనంతమైన సంస్కృతకీ, అనంతమైన తార్కిక&nbsp;<BR>శక్తికీ ఈ లోకంలో తావుంది. కాబట్టి అవి అనంతంగా వస్తూ వుండాలి. మనలో&nbsp;<BR>ఎప్పుడూ అవి సమాంతర రేఖల్లాగా ప్రక్క ప్రక్కల నడుస్తూ వుండాలి!</FONT></p>
<p><FONT FACE="SHREE900, SHREE, sans-serif" SIZE="3">సాధారణంగా మతాలన్నీ ఈ విషయాన్ని గ్రహించాయి గాని, అన్నీ ఒక్క&nbsp;<BR>ప్రమాదానికే గురి అవుతున్నాయి. అన్నీ హృదయానికి, చిత్త వృత్తులకు,&nbsp;<BR>అత్యంత ప్రాముఖ్యాన్నిస్తాయి. ‘‘ప్రపంచం దోషమయం. కాబట్టి దాన్ని,&nbsp;<BR>పరిత్యజించు’’ అనేదే బోధ. అది మహనీయం. అదొక్కటే సరైన బోధ.&nbsp;<BR>సత్యాన్ని గ్రహించడానికి అసత్యాన్ని విడనాడాలనడం నిర్వివాదాంశం. మంచిని&nbsp;<BR>కోరేవారమంతా చెడును విడనాడాలనడం, జీవాన్ని కోరేవారంతా మరణ&nbsp;<BR>ప్రాయాలను విడనాడాలనడం, ఇట్లే నిర్వివాదాంశాలు.</FONT></p>
<p><FONT FACE="SHREE900, SHREE, sans-serif" SIZE="3">నిజమే కాని, ఈ బోధకర్థం ఇంద్రియ జీవితాన్ని విడనాడుమనే అయితే,&nbsp;<BR>మనకింకేమి మిగులుతుంది? మనకు తెలిసిన జీవితం ఈ ఇంద్రియ జీవితమే&nbsp;<BR>కదా? జీవిత మంటే, ఇంకేమైనా అర్థముందా? దీన్ని త్యజిస్తే ఏమి మిగులుతుంది.</FONT></p>
<hr class="puTa_virupu">
<table><tr><td><a class=puTa_lanke href=puTa1310.html>p1310</a></td><td>p1311</td><td><a class=puTa_lanke href=puTa1312.html>p1312</a></td></tr></table>
</div></body></html>
