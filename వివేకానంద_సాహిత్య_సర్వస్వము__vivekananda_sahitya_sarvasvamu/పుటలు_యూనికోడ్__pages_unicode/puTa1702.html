<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1701.html>p1701</a></td><td>p1702</td><td><a class=puTa_lanke href=puTa1703.html>p1703</a></td></tr></table>
<p><FONT FACE="SHREE900, SHREE, sans-serif" SIZE="3">పారిస్‌లో జరిగిన మత చరిత్రల కాంగ్రెస్‌</FONT></p>
<p><FONT FACE="SHREE900, SHREE, sans-serif" SIZE="3">97</FONT></p>
<p><FONT FACE="SHREE902, SHREE, sans-serif" SIZE="4">పారిస్‌లో జరిగిన మత చరిత్రల కాంగ్రెస్‌</FONT><FONT FACE="TimesNewRoman, Times, serif" SIZE="3"><sup>*</sup></FONT></p>
<BR>
<p><FONT FACE="SHREE900, SHREE, sans-serif" SIZE="3">ఇటీవల పారిస్‌ నగరంలో ప్రదర్శనం జరిగినప్పుడు మత చరిత్రల కాంగ్రెస్‌&nbsp;<BR>వరుసగా అనేకదినాలు సమావేశమైంది. ఏ మత సిద్ధాంతాలను గురించీ,&nbsp;<BR>ఆధ్యాత్మిక విషయాలను గురించీ చర్చించటానికి ఆ సమావేశంలో అవకాశం&nbsp;<BR>కలుగచెయ్యబడలేదు; సుప్రతిష్ఠితాలైన విభిన్న మతస్వరూపాలు క్రమవికాసం&nbsp;<BR>పొందిన తీరును చారిత్రక దృష్టితో పరిశీలించటం, దానితోపాటు అందుకు&nbsp;<BR>సంబంధించిన సంఘటనలను తెలుసుకోవటం మాత్రమే యీ కాంగ్రెస్‌ లక్ష్యం.&nbsp;<BR>అందుచేత వివిధ మతాల ప్రచారక వర్గాలకు ప్రాతినిధ్యం యిచ్చే విషయం కాంగ్రెస్‌&nbsp;<BR>యోచించలేదు. షికాగోలో జరిగిన సర్వమత మహాసభ ఎంతో&nbsp;<BR>ఘనమైంది. ప్రపంచంలోని అన్ని ప్రాంతాలనుండి అనేక మత శాఖల ప్రతినిధులు&nbsp;<BR>అందులో పాల్గొన్నారు. ఈ సమావేశం అలాంటిది కాదు.</FONT></p>
<p><FONT FACE="SHREE900, SHREE, sans-serif" SIZE="3">వివిధ మతాల ఆవిర్భావాన్ని గురించి, చరిత్రను గురించి పరిశోధించే&nbsp;<BR>విద్వాంసులు మాత్రమే యీ సమావేశానికి వచ్చారు. షికాగో పార్లమెంటు సభలో&nbsp;<BR>రోమన్‌ కాథలిక్‌ల ప్రభావం ఎక్కువగా వుండినది. వారు తమ విషయమై&nbsp;<BR>కొండొంత ఆశ పెట్టుకొని సభ నేర్పాటు చేశారు. ఎక్కువ ప్రతిఘటన లేకుండా&nbsp;<BR>ప్రాటెస్టెంట్‌లపై తమ ఆధిక్యాన్ని నిరూపించుకోగలమని వా రాశించారు.&nbsp;<BR>క్రైస్తవుల, హిందువుల, బౌద్ధుల, మహమ్మదీయుల, తదితర మత ప్రతినిధుల&nbsp;<BR>సమక్షంలో తమ కీర్తిని, బలాన్ని, తమ సిద్ధాంతంలోని సుగుణాలను వర్ణిస్తూ,&nbsp;<BR>ప్రాటెస్టెంట్‌ల దౌర్బల్యాన్ని బట్టబైలు చెయ్యటంవల్ల తమ స్థానాన్ని సుస్థిరం&nbsp;<BR>చేసుకోవచ్చని వారు ఆశపడ్డారు. కాని, ఫలితం అనుకొన్న దానికి భిన్నమైంది.&nbsp;<BR>అప్పుడు వేర్వేరు మతవిధానాల సామరస్యం కుదరక క్రైస్తవ ప్రపంచం నిస్పృహ&nbsp;<BR>చెందింది. అందుచేత తిరిగి అలాటి సభ ఏర్పాటుకు రోమన్‌ కాథలిక్కు&nbsp;<BR>లిప్పుడు విపరీతమైన విముఖత్వం వహించారు. ఫ్రాన్స్‌ రోమన్‌ కాథలిక్కుల&nbsp;<BR>దేశం. కాబట్టి అధిపతు లెంతగా కోరినా రోమన్‌ కాథలిక్కు ప్రపంచం చూపిన&nbsp;<BR>తీవ్రప్రతిఘటనవల్ల మతకాంగ్రెస్‌ సమావేశం ఏర్పాటు చెయ్యబడలేదు.</FONT></p>
<p><FONT FACE="SHREE900, SHREE, sans-serif" SIZE="3">పారిస్‌లో జరిగిన మత చరిత్రల కాంగ్రెస్‌ సమావేశం తరచు జరుగుతుండే&nbsp;<BR>ప్రాచ్యవిజ్ఞానవేత్తల కాంగ్రెస్‌ సభ లాంటిది. ఆ సభలో సంస్కృతం, పాళీ, అరబిక్‌&nbsp;<BR>మొదలైన ప్రాచ్యభాషల్లో నిష్ణాతులైన ఆంగ్లేయ పండితులు పాల్గొంటుంటారు.</FONT></p>
<hr class="puTa_virupu">
<table><tr><td><a class=puTa_lanke href=puTa1701.html>p1701</a></td><td>p1702</td><td><a class=puTa_lanke href=puTa1703.html>p1703</a></td></tr></table>
</div></body></html>
