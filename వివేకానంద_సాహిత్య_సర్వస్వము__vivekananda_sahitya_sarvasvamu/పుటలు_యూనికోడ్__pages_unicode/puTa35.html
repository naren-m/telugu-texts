<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa34.html>p34</a></td><td>p35</td><td><a class=puTa_lanke href=puTa36.html>p36</a></td></tr></table>
<p><FONT FACE="SHREE900, SHREE, sans-serif" SIZE="3">వివేకానందస్వామి - వారి సందేశం</FONT></p>

<p><FONT FACE="SHREE900, SHREE, sans-serif" SIZE="3">శ్రీ వివేకానందస్వామి జీవిత సంగ్రహం</FONT></p>
<p><FONT FACE="SHREE900, SHREE, sans-serif" SIZE="3">ఇక ఇవి ఈ రెండూ మనోప్రవాహాలు, రెండు విశాల చింతనానదులు -&nbsp;<BR>ఒకటి ప్రాచ్యం, మరొకటి ఆధునికం. విశ్వమత మహావేదికపై నిలబడ్డ కాషా-&nbsp;<BR>యాంబర పరివ్రాజకుడు ఈ రెండు ప్రవాహాల కలయిక స్థానమయ్యాడు తాత్కా-&nbsp;<BR>లికంగానైనా. వ్యక్తిత్వాభిమాన శూన్యుడైన ఈ మహాన్‌ వ్యక్తి ద్వారా సంభవమైన&nbsp;<BR>ఆ కలయిక ఒక ప్రచండ ఆఘాతం కలిగించింది. ఆ ఆఘాతపు ఫలితమే&nbsp;<BR>హిందూమతపు మూలసత్యాల రూపీకరణం. ఎందుకంటే వివేకానందస్వాము&nbsp;<BR>లక్కడ ఉద్ఘోషించింది తన స్వానుభవం కాదు. అస లతడు తన గురుదేవులను&nbsp;<BR>గూర్చి చెప్పటానికైనా ఆ సదవకాశాన్ని వినియోగించలేదు. ఈ రెండిటికి బదులు&nbsp;<BR>అతనిద్వారా వినిపించింది భారతీయ ఆధ్యాత్మికచేతనత, తమ సుదీర్ఘ గతం-&nbsp;<BR>ద్వారా సునిర్దిష్టం చేయబడిన సమస్త భారతీయుల ధర్మసందేశపు వాణి.</FONT></p>
<p><FONT FACE="SHREE900, SHREE, sans-serif" SIZE="3">పాశ్చాత్యుల యౌవనకాలంలో, మధ్యాహ్నకాలంలో వివేకానందులు అక్క&nbsp;<BR>డలా ఉపన్యసిస్తూంటే, ప్రశాంత మహానగరపు ఆవలితీరాన, అర్ధభూగోళపు చీకటి&nbsp;<BR>నీడలో నిదిరిస్తూన్న జాతి ఒకటి (భారతదేశం) తమవైపే అగ్రసర&nbsp;<BR>మౌతున్న ఉషస్సుద్వారా మోసుకొని రాబడుతున్న ఆ దివ్య సందేశామృతం కోసం&nbsp;<BR>- ఏ సందేశామృతం తమలోనే నిక్షిప్తమైవున్న మహిమాశక్తుల రహస్యాన్ని ప్రకాశం&nbsp;<BR>చేయగలదో - ఆ సందేశామృతం కోసం అత్యంత తహతహతో కాచుకొని ఉంది.</FONT></p>
<p><FONT FACE="SHREE900, SHREE, sans-serif" SIZE="3">తమ తమ ప్రత్యేక మతశాఖల, మతసంస్థల ప్రతినిధులుగా ఇతర మత&nbsp;<BR>ప్రవక్తలుకూడ వివేకానందులతోపాటు ఆ వేదికపై నించున్నారు. కాని ఒక మహ-&nbsp;<BR>త్తరమైన మతాన్ని ప్రచారం చేసిన గౌరవం దక్కినది వారొక్కరికే. వారి పలుకుల&nbsp;<BR>లోనే ఆ మతం ఎటువంటిదంటే - వివిధ అవస్థలద్వారా, వివిధ పరిస్థితులలో&nbsp;<BR>విభిన్న స్త్రీ పురుషులు ఒకే గమ్యాన్ని చేరటానికి చేసే ప్రయాణాలే వివిధ&nbsp;<BR>మతాలు; ఈ మతాలన్నీ చివరకు చేరేవి ఆ మహామతంలో - అటువంటి దా&nbsp;<BR>మహత్తర మతం. ఈ వివిధ, విభిన్న మతాలన్నిటినీ గూర్చి ఈ విషయంలో&nbsp;<BR>లేదా ఆ విషయంలోకాని, ఈ కారణంగా లేదా మరొక కారణంగాగాని, ఈ మతం-&nbsp;<BR>గాని లేదా ఆ మతంగాని సత్యమనికాక, అన్ని మతాలు సత్యాలే అనీ, ఇవన్నీ&nbsp;<BR>‘‘సూత్రేమణిగణా ఇవ’’ అంటే సూత్రీకరింపబడిన మణిహారంవలె అన్నీ&nbsp;<BR>నాలోనే అనుస్యూతాలనీ, మానవజాతిని పైకెత్తి, పవిత్రీకరించే అసాధారణమైన&nbsp;<BR>పవిత్రతను, శక్తిని ఎక్కడెక్కడ చూస్తావో అక్కడ నేనే ప్రకటీభూతుడనౌతున్నా-&nbsp;<BR>ననీ తెలుసుకో’’ అని ఘోషించిన ఒక మహాపురుషుణ్ణి గూర్చి చెప్పటానికే&nbsp;<BR>నేనిక్కడ కొచ్చివున్నానని స్వామి తెల్పారు. హైందవుడి దృష్టిలో మనిషి భ్రమ-&nbsp;<BR>నుంచి సత్యానికి పయనించటం లేదు. కాని సత్యంనుంచి సత్యానికి, నిమ్నతర&nbsp;<BR>సత్యంనుంచి ఉన్నత సత్యానికి పయనిస్తున్నాడు.</FONT></p>
<hr class="puTa_virupu">
<table><tr><td><a class=puTa_lanke href=puTa34.html>p34</a></td><td>p35</td><td><a class=puTa_lanke href=puTa36.html>p36</a></td></tr></table>
</div></body></html>
