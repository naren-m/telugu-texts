<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa833.html>p833</a></td><td>p834</td><td><a class=puTa_lanke href=puTa835.html>p835</a></td></tr></table>
<p><FONT FACE="SHREE900, SHREE, sans-serif" SIZE="3">10 శ్రీ వివేకానంద సాహిత్య సర్వస్వము - సంపు. 3</FONT></p>
<BR>
<p><FONT FACE="SHREE900, SHREE, sans-serif" SIZE="3">విమర్శన శక్తిని వినియోగించి, సత్యదృష్టితో సాధనచేసి, ఈ సంగతులు&nbsp;<BR>జరుగుతాయా, లేదా చూడాలి. ఇతర శాస్త్రాలను నేర్వటంలో ఎలాంటి విధానాన్ని&nbsp;<BR>మీ రవలంబిస్తారో సరిగా ఆ విధానాన్నే అవలంబించి, ఈ శాస్త్రాభ్యాసాన్ని చేయాలి.&nbsp;<BR>ఇందులో ఎలాంటి మర్మంగానీ, ప్రమాదంగానీ లేవు. ఈ శాస్త్రం యథార్థమై&nbsp;<BR>ఉన్నంతదాకా నడివీధుల్లో బాహాటంగా బోధించాలి. ఈ విషయాలను మర్మంగా&nbsp;<BR>ఉంచి భ్రమింప చేయటానికి ఏమాత్రం ప్రయత్నించినా అలాంటి ప్రయత్నం వల్ల&nbsp;<BR>మహావిపత్తు సంభవిస్తుంది.</FONT></p>
<p><FONT FACE="SHREE900, SHREE, sans-serif" SIZE="3">విషయంలో ప్రవేశించటానికి ముందు రాజయోగానికంతా మూలాధార&nbsp;<BR>మైన సాంఖ్యదర్శనాన్ని గూర్చి కొంత చెప్పాలి. సాంఖ్య దర్శనం ప్రకారం&nbsp;<BR>ఇంద్రియానుభవ ఉత్పత్తిక్రమం ఇలా ఉంటుంది.</FONT></p>
<BR>
<p><FONT FACE="SHREE900, SHREE, sans-serif" SIZE="3">బాహ్యవిషయాల వల్ల కలిగే స్పర్శలు - వాటి బాహ్యోపకరణాలద్వారా వాటి&nbsp;<BR>ఇంద్రియాల వద్దకు చేరతాయి. ఇంద్రియాలు ఈ స్పర్శలను మనసుకు&nbsp;<BR>అందచేస్తాయి. మనసు వాటిని బుద్ధికి అందిస్తుంది. బుద్ధినుండి వాటిని పురుషుడు&nbsp;<BR>(ఆత్మ) గ్రహిస్తాడు. అప్పుడే ఇంద్రియానుభవం కలుగుతుంది. అప్పుడు&nbsp;<BR>పురుషుడు చేయవలసిన పనికి కర్మేంద్రియాలను నియమిస్తాడు. పురుషుడు తప్ప&nbsp;<BR>ఇవన్నీ ప్రకృతి సంబంధ తత్త్వాలే. అయితే బాహ్యేంద్రియాల కన్నా, మనసు&nbsp;<BR>సూక్ష్మతర ప్రకృతివల్ల నిర్మితమై ఉంది. మనసుకు కారణమైన తత్త్వంవల్లే,&nbsp;<BR>తన్మాత్రలనే సూక్ష్మభూతా లేర్పడుతున్నాయి. ఇవి మరల స్థూలభూతాలై వాటివల్ల&nbsp;<BR>బాహ్యప్రకృతి ఏర్పడుతున్నది. ఇది సాంఖ్యప్రోక్త మనశ్శాస్త్రవిషయం. దీనివల్ల&nbsp;<BR>బాహ్యస్థూల ప్రకృతికి - బుద్ధికి స్థితినిబట్టి భేదమే తప్ప వస్తుతః భేదం లేదని&nbsp;<BR>తెలుస్తున్నది. పురుషుడు (ఆత్మ) తప్ప, మిగిలిన దంతా జడప్రకృతి,&nbsp;<BR>బాహ్యవిషయాలను గ్రహించటానికి మనసు, ఆత్మచేతిలో ఉన్న సాధనమని&nbsp;<BR>చెప్పవచ్చు. మనసు అనుక్షణం సంకల్ప - వికల్పాలతో మారుతూ ఉన్నా, సిద్ధావస్థలో&nbsp;<BR>ఇంద్రియాల్లో కొన్నింటితోగానీ - ఒక్కటితోగానీ సంయోగం పొందటానికి, ఏ&nbsp;<BR>యింద్రియంతో కూడా సంయోగం చెందకుండా ఉండటానికి సమర్థమై&nbsp;<BR>ఉంటుంది. దీనికి ఒక దృష్టాంతాన్ని చూద్దాం. ఈ గడియారం చేసే శబ్దాన్ని నేను&nbsp;<BR>శ్రద్ధగా వింటూ ఉంటే, కన్నులు తెరచుకొని ఉన్నా నాకేమీ కనిపించకపోవచ్చు.&nbsp;<BR>అంటే, నా మనసు కర్మేంద్రియంతో సంయోగం చెందినప్పుడు, నేత్రేంద్రియంతో&nbsp;<BR>సంయోగం చెందదని స్పష్టమవుతున్నది కదా! కాని పూర్ణావస్థను పొందిన మనసు&nbsp;<BR>ఏక కాలంలో సకలేంద్రియాలతో సంయోగం చేయవచ్చు. మనసుకు&nbsp;<BR>ఆంతరావలోకనశక్తి ఉంది. ఈ శక్తివల్ల మనసు తన లోతు తాను తెలుసుకుంటుంది.&nbsp;<BR>యోగీ ఈ అంతరావలోకన శక్తినే పొందాలనుకుంటాడు.</FONT></p>
<hr class="puTa_virupu">
<table><tr><td><a class=puTa_lanke href=puTa833.html>p833</a></td><td>p834</td><td><a class=puTa_lanke href=puTa835.html>p835</a></td></tr></table>
</div></body></html>
