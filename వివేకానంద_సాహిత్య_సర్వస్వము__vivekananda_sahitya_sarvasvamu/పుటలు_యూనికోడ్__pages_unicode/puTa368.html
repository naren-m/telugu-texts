<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa367.html>p367</a></td><td>p368</td><td><a class=puTa_lanke href=puTa369.html>p369</a></td></tr></table>

<p><FONT FACE="SHREE900, SHREE, sans-serif" SIZE="3">మానం కాదు. ఆత్మ దేనికీ కారణం కాజాలదు. ఎలా కాగలదు? పురుషుడు&nbsp;<BR>(ఆత్మ) ప్రకృతితో సంయోగం పొందటం ఎలా? సంయోగం పొందడు, పొంది-&nbsp;<BR>నట్లు భ్రమిస్తూన్నాం.</FONT></p>

<p><FONT FACE="SHREE900, SHREE, sans-serif" SIZE="3">జాలిపడకుండ, ఏ రకమైన దుఃఖం వుందనికాని పరితాపపడకుండ&nbsp;<BR>సాయం చేయటం నేర్చుకో. శత్రువుల్లోను, మిత్రుల్లోనుకూడ సమభావం అల-&nbsp;<BR>వరచుకో; ఈ కార్యాన్ని చేయగలిగిననాడు, నీ కేవిధమైన ఇచ్ఛలూ లేనినాడు,&nbsp;<BR>పరమావధిని పొందావన్నమాటే.</FONT></p>
<p><FONT FACE="SHREE900, SHREE, sans-serif" SIZE="3">ఇచ్ఛ అనే వటవృక్షాన్ని అసంగత్వమనే గొడ్డలి పుచ్చుకొని ఛేదించు, అప్పు-&nbsp;<BR>డది పూర్తిగా మాయమవుతుంది. అదంతా భ్రాంతి. ‘‘వినాశాన్ని భ్రాంతిని&nbsp;<BR>తొలగించుకొని, సంగదోషాలను జయించిన వాడొక్కడే ముక్తుడై అలరారు&nbsp;<BR>తున్నాడు.’’</FONT></p>
<p><FONT FACE="SHREE900, SHREE, sans-serif" SIZE="3">ఎవ్వరినైనా వ్యక్తిగతంగా ప్రేమించటమే బంధం. అందరినీ సమానంగా&nbsp;<BR>ప్రేమించు, అప్పుడు సమస్త వాంఛలూ తొలగిపోతవి.</FONT></p>
<p><FONT FACE="SHREE900, SHREE, sans-serif" SIZE="3">‘సర్వభక్షక’మైన కాలం ఏతెంచగానే సర్వం నశించవలసిందే. లోకాన్ని&nbsp;<BR>బాగుచేయాలని, సీతాకోకచిలుకకు వన్నెలు దిద్దాలని ప్రయత్నించటం&nbsp;<BR>ఎందుకు? అంతా చివరకు నశించవలసిందే. తొక్కుడు చక్రంలోని తెల్ల ఎలుకల&nbsp;<BR>మాదిరి, సదా పనిచేస్తూండీ ఎన్నటికీ ఏమీ సాధింపజాలనివాడవై వుండకు.&nbsp;<BR>స్వయంగా మంచిదైనా చెడుదైనా ప్రతివాంఛా దోషభూయిష్టమే. పట్టుకు చిక్కక&nbsp;<BR>సదా వెనుకకు పోతూండే మాంసపు ముక్కకోసం గెంతులుపెట్టే కుక్కవంటిది,&nbsp;<BR>చివరకు అలాటి కుక్కమాదిరి దిక్కులేక నశించేది వాంఛారాధనం. కోరికలకు&nbsp;<BR>చోటు యివ్వకు, వాటిని త్రుంచివేయి.</FONT></p>

<p><FONT FACE="SHREE900, SHREE, sans-serif" SIZE="3">మాయాధీశుడైన పరమాత్మే ఈశ్వరుడు, మాయాధీనుడైన పరమాత్మే&nbsp;<BR>జీవుడు, యీ దృశ్యప్రపంచమంతా మాయ, ఇది పూర్తిగా అదృశ్యమైపోతుంది.</FONT></p>
<p><FONT FACE="SHREE900, SHREE, sans-serif" SIZE="3">వృక్షతత్త్వం మాయ; భగవత్తత్త్వాన్నే మాయావరణంలో మనం వృక్ష&nbsp;<BR>తత్త్వంగా కాంచుతున్నాం. దేన్ని గురించి ఐనా ‘ఎందుకు’ అని ప్రశ్నించటం&nbsp;<BR>మాయలోనిది. మాయ ఎందుకు వచ్చిందని అడగటం వ్యర్థప్రశ్న, ఎందుకంటె&nbsp;<BR>మాయలో దీనికి ఎన్నటికీ జవాబు పుట్టదు. ఇక మాయకు ఆవల యీ ప్రశ్న&nbsp;<BR>వేసేవా డెవడు? కీడు ‘ఎందుకు’ అనే ప్రశ్నను పుట్టిస్తూందేకాని ‘ఎందుకు’&nbsp;<BR>అనే ప్రశ్న ‘కీడు’ను పుట్టించటంలేదు. ‘ఎందుకు’ అని అడగటమే దోషం.</FONT></p>
<hr class="puTa_virupu">
<table><tr><td><a class=puTa_lanke href=puTa367.html>p367</a></td><td>p368</td><td><a class=puTa_lanke href=puTa369.html>p369</a></td></tr></table>
</div></body></html>
