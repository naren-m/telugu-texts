<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa844.html>p844</a></td><td>p845</td><td><a class=puTa_lanke href=puTa846.html>p846</a></td></tr></table>
<p><FONT FACE="SHREE900, SHREE, sans-serif" SIZE="3">రాజయోగం - ప్రారంభ విధులు</FONT></p>
<BR>
<p><FONT FACE="SHREE900, SHREE, sans-serif" SIZE="3">21</FONT></p>
<BR>
<p><FONT FACE="SHREE900, SHREE, sans-serif" SIZE="3">రెండుసార్లయినా మీరు అభ్యాసం చేయాలి. ఉదయం, సాయంకాలం మీకు చాలా&nbsp;<BR>అనుకూలంగా ఉంటాయి. ఇతర సమయాల్లో కన్నా, సంధ్యాకాలంలో వాతావరణం&nbsp;<BR>చాలా ప్రశాంతంగా ఉంటుంది. ఈ రెండు సంధ్యల్లో మీ చిత్తం కూడా ప్రశాంతి&nbsp;<BR>చెందటానికి సుముఖంగా ఉంటుంది. ఇలాంటి సహజప్రశాంతస్థితిలో మనం&nbsp;<BR>సాధన కొనసాగించటం మంచిది. ‘‘సాధన చేసిన తర్వాతే భోజనం.’’ అన్న&nbsp;<BR>నియమం పెట్టుకోండి. అలా అయితే ఆకలే మీ బద్ధకాన్ని దూరం చేస్తుంది.&nbsp;<BR>భారతదేశంలో ‘‘సంధ్యోపాసన చేసిన తర్వాతే భోంచేయాలి’’ అని పిల్లలకు&nbsp;<BR>చెబుతారు. కాబట్టి కొంతకాలానికి ఆ పిల్లలకు అది స్వభావంగా మారిపోతుంది.&nbsp;<BR>స్నానంచేసి, ఉపాసన చేసిన తర్వాతే, ఆ పిల్లలకు ఆకలి వేస్తుంది.</FONT></p>
<p><FONT FACE="SHREE900, SHREE, sans-serif" SIZE="3">మీకు వీలయితే ఈ సాధనకోసం ఒక ప్రత్యేక గదిని ఏర్పాటు చేసుకోవటం&nbsp;<BR>మంచిది. ఆ గదిలో నిద్రపోవద్దు; దాన్ని పవిత్రంగా ఉంచాలి; స్నానం చేసిన తర్వాతే,&nbsp;<BR>శరీరాన్ని - మనసును శుచి చేసుకున్న తర్వాతే ఆ గదిలోకి వెళ్లాలి. ఆ గదిలో పూలను,&nbsp;<BR>పవిత్రభావాలను కలిగించే పటాలను ఉంచండి. యోగసాధకునికి ఇలాంటి పరిసర&nbsp;<BR>వాతావరణం అనుకూలంగా ఉంటుంది. ఉదయం, సాయం సమయాల్లో&nbsp;<BR>సువాసనా ద్రవ్యాలతో ఆ గదిలో ధూపం వేస్తూ ఉండండి. ఆ గదిలో పోరాటాలు,&nbsp;<BR>కోపతాపాలు, చెడు తలపులు - ఇలాంటి వికారాలేమి జరక్కూడదు. మంచి&nbsp;<BR>సంకల్పాలు గల వారిని మాత్రమే ఆ గదిలోకి రానివ్వాలి. ఇలా చేస్తే, క్రమంగా ఆ గది&nbsp;<BR>పవిత్ర వాతావరణంతో నిండిపోతుంది. మీ కెప్పుడైన దుఃఖం, తాపం, సందిగ్ధత,&nbsp;<BR>క్షోభ లాంటి మనోవ్యాకులత కల్గితే, వెంటనే ఆ గదిలోకి వెళ్లి కూర్చుంటే చాలు, మీ&nbsp;<BR>మనసులో శాంతి ఏర్పడుతుంది. ఆలయాల, చర్చీల, ఇతర మందిరాల ఆశయం&nbsp;<BR>కూడా ఇదే. కొన్ని నేటికి కూడా ఈ ఆశయం ప్రకారమే నడుస్తున్నాయి; కాని&nbsp;<BR>చాలావాటిల్లో ఈ ఆశయం అడుగంటిపోయింది. ఒక స్థలంలో పవిత్రభావాల&nbsp;<BR>స్పందనలు వ్యాప్తం చేస్తే, ఆ స్థలం దివ్యధామంగా మారుతుందన్న ఆశయంతోనే&nbsp;<BR>ఆలయ నిర్మాణాలు జరిగాయి.</FONT></p>
<p><FONT FACE="SHREE900, SHREE, sans-serif" SIZE="3">ప్రత్యేకగదిని కేటాయించుకోలేనివారు, తమ కెక్కడ బాగుంటే అక్కడ సాధన&nbsp;<BR>చేసుకోవచ్చు. ముందుగా స్థిరంగా, సుఖంగా ఆసనంలో కూర్చోవాలి. మనసులో&nbsp;<BR>పవిత్ర సంకల్పాలతో సృష్టిలోని చరాచర ప్రాణులన్నింటికీ శుభాన్ని కోరుకోవాలి.&nbsp;<BR>‘‘ప్రాణులన్నింటికీ శుభం, శాంతి, ఆనందం కలగనీ!’’ అని హృదయపూర్వకంగా&nbsp;<BR>సంకల్పించాలి. నాలుగు దిక్కులకూ శుభాన్ని కోరాలి. ఇలా శుభాన్ని&nbsp;<BR>కోరుకుంటున్నకొద్దీ మీ చిత్తం ప్రసన్నం అవుతూ ఉంటుంది. ఇతరులు&nbsp;<BR>ఆరోగ్యంగా ఉండేందుకు మనం తోడ్పడితేనే మనం ఆరోగ్యంగా ఉంటాం. ఇతరులు&nbsp;<BR>సుఖంగా జీవించేలా చేస్తేనే, మనం సుఖంగా జీవిస్తాం.</FONT></p>
<hr class="puTa_virupu">
<table><tr><td><a class=puTa_lanke href=puTa844.html>p844</a></td><td>p845</td><td><a class=puTa_lanke href=puTa846.html>p846</a></td></tr></table>
</div></body></html>
