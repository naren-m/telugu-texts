<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1151.html>p1151</a></td><td>p1152</td><td><a class=puTa_lanke href=puTa1153.html>p1153</a></td></tr></table>
<p><FONT FACE="SHREE900, SHREE, sans-serif" SIZE="3">328 శ్రీ వివేకానంద సాహిత్య సర్వస్వము - సంపు. 3</FONT></p>
<BR>
<p><FONT FACE="SHREE900, SHREE, sans-serif" SIZE="3">అలాంటి స్త్రీ ప్రవేశిస్తే, ఆ యింటివారు ఇంట్లోని తివాచీలను&nbsp;<BR>శుభ్రపరచుకుంటారు; ఆమె ఊపిరి తాకిన గోడలను కడిగివేస్తారు. ఆమెతో&nbsp;<BR>ఎవరికీ ఎలాంటి సంపర్కం ఉండదు. ఇండియాలోని సాంఘిక వ్యవస్థలో&nbsp;<BR>పతివ్రతలుకాని స్త్రీలు లేనేలేరు. (మీ) ఈ దేశపు పద్ధతి వేరు. ఇక్కడ మీ&nbsp;<BR>సంఘంలో మంచి స్త్రీల మధ్యలో చెడినవారు కూడా నివసిస్తుంటారు.&nbsp;<BR>అమెరికాలో మంచివారెవరో - చెడ్డవారెవరో తెలుసుకోవటం కష్టం. ఇండియాలో&nbsp;<BR>ఒకసారి పొరపాటుచేసిన స్త్రీని శాశ్వతంగా వెలివేస్తారు. ఆమెకు - ఆమె సంతానానికి</FONT></p>
<p><FONT FACE="SHREE900, SHREE, sans-serif" SIZE="3">- ఆమె కొడుకులు - కూతుళ్లకు - అందరికీ అదేగతి. అది చాలా ఘోరం; అతి&nbsp;<BR>దారుణం - అని నే నొప్పుకుంటాను. కాని, దానివల్ల సమాజ పవిత్రత చెడకుండా&nbsp;<BR>ఉంటుంది.’’</FONT></p>
<BR>
<p><FONT FACE="SHREE900, SHREE, sans-serif" SIZE="3">‘పురుషుల విషయం మరీ? వారియెడల కూడా ఇదే సూత్రం వర్తిస్తుందా?&nbsp;<BR>వారుకూడా అపవిత్రులైతే, వారినీ వెలివేస్తారా?’ అని ఒకరడిగారు.</FONT></p>
<BR>
<p><FONT FACE="SHREE900, SHREE, sans-serif" SIZE="3">‘‘లేదు. వారి విషయం వేరు. ఒకవేళ తెలిస్తే, వారి గతికూడా అలాగే&nbsp;<BR>కావచ్చునేమో! అయితే మగవారు బయట తిరుగుతుంటారు. ఒకచోటినుండి&nbsp;<BR>మరోచోటికి వెళ్లగలరు. వారి చేష్టలు తెలుసుకోవటం కష్టం. స్త్రీలు ఇంట్లోనే&nbsp;<BR>తలుపులు మూసుకుని ఉంటారు. వారేదైనా తప్పుపని చేస్తే, వెంటనే అది&nbsp;<BR>తెలిసిపోతుంది. వారి చెడునడత బయటపడగానే, వారిని వెలివేస్తారు. వారిని ఏదీ&nbsp;<BR>కాపాడలేదు. ఒక్కోమారు తండ్రి కుమార్తెను గానీ, భర్త భార్యనుగానీ వదిలి&nbsp;<BR>వేయవలసి వచ్చినప్పుడు, అది ఎంతో దుఃఖకరంగా ఉంటుంది. అలా త్యాగం&nbsp;<BR>చేయటానికి ఇష్టపడనివారు, వారితోపాటు తాము వెళ్లాల్సి ఉంటుంది. ఈ&nbsp;<BR>దేశంలో పరిస్థితి వేరు. ఇక్కడ బయట తిరుగుతూ నలుగురితో పరిచయం&nbsp;<BR>చేసుకునేలా, అక్కడి స్త్రీలు తిరగలేరు. అది అక్కడ ఎంతో కష్టకరం; అయితే&nbsp;<BR>దానివల్ల సంఘం చాలపవిత్రంగా ఉంటుంది.</FONT></p>
<p><FONT FACE="SHREE900, SHREE, sans-serif" SIZE="3">వ్యభిచారం మీ దేశంలో చేసే ఒక మహాపాప కార్యం. మరోగత్యంతరం&nbsp;<BR>లేదు. ఎందుకంటే, ఇక్కడ ఎంతో భోగసంపత్తు ఉంది. ఏ పేదపిల్ల అయినాసరే,&nbsp;<BR>ఒక క్రొత్త టోపికి తనను తాను అమ్ముకుంటుంది. ఇంత భోగసంపద ఉండే&nbsp;<BR>దేశంలో అలాగే జరుగుతుంది.’’</FONT></p>
<BR>
<p><FONT FACE="SHREE900, SHREE, sans-serif" SIZE="3">లాలన్‌ గూర్చి, ఆమె వృత్తిగూర్చి కిప్లింగ్‌ గారిలా చెబుతారు - ‘‘లాలన్‌&nbsp;<BR>నిజమైన భర్త ఎవరంటే - ఈ వృత్తిని అవలంబించేవారికి కూడా ప్రాచ్యదేశంలో భర్త&nbsp;<BR>లుంటారు - రేగుచెట్టు. ఆమె తల్లి ఒక అత్తిచెట్టును పెండ్లాడింది. ఈ తల్లి తన&nbsp;<BR>కూతురు లాలన్‌ పెండ్లికోసం పదివేల రూపాయలు ఖర్చు చేసింది. ఆమె&nbsp;<BR>దేవాలయానికి చెందిన నలభైఏడుమంది పురోహితులు ఆమెను ఆశీర్వదించారు.</FONT></p>
<hr class="puTa_virupu">
<table><tr><td><a class=puTa_lanke href=puTa1151.html>p1151</a></td><td>p1152</td><td><a class=puTa_lanke href=puTa1153.html>p1153</a></td></tr></table>
</div></body></html>
