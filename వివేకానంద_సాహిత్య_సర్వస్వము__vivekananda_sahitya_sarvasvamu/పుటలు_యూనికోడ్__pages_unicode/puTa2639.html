<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa2638.html>p2638</a></td><td>p2639</td><td><a class=puTa_lanke href=puTa2640.html>p2640</a></td></tr></table>
<p><FONT FACE="SHREE900, SHREE, sans-serif" SIZE="3">ఆధునిక భారతదేశం</FONT></p>
<p><FONT FACE="Bookman-Light, Bookman, serif" SIZE="2">203</FONT></p>
<p><FONT FACE="SHREE902, SHREE, sans-serif" SIZE="4">ఆధునిక భారతదేశం</FONT></p>
<BR>
<p><FONT FACE="SHREE902, SHREE, sans-serif" SIZE="3">(</FONT><FONT FACE="SHREE902, SHREE, sans-serif" SIZE="3">1899 మార్చ్‌ ‘ఉద్బోధన’ సంచికలోని వంగభాషా వ్యాసానికి</FONT></p>
<p><FONT FACE="SHREE902, SHREE, sans-serif" SIZE="3">ఆంగ్లంనుండి అనువదితం</FONT><FONT FACE="SHREE902, SHREE, sans-serif" SIZE="3">)</FONT></p>
<p><FONT FACE="SHREE900, SHREE, sans-serif" SIZE="3">వైదికకాలంనాటి ఋషులు తమ విశిష్టశక్తికి తమ యజ్ఞోపయోజ్య మంత్ర&nbsp;<BR>జ్ఞానం మీద ఆధారపడి వుండిరి. ఈ మంత్రశక్తిచేత దేవతలు తమ స్వర్గధామాల&nbsp;<BR>నుండి భూమిమీదికి దిగే తీరాలి; తమకు సమర్పితాలైన సోదాదిధారలను, హవి-&nbsp;<BR>రాది భోజ్యాలను స్వీకరించే తీరాలి; బలవంతంగానైనా యజమానులు</FONT><FONT FACE="TimesNewRoman, Times, serif" SIZE="2"><sup>*</sup></FONT><FONT FACE="SHREE900, SHREE, sans-serif" SIZE="3"> కోరే&nbsp;<BR>వరాలను యిచ్చేతీరాలి. కాబట్టి రాజులు, ప్రజలు తమతమ ఐహికజీవితంలో&nbsp;<BR>తమ యోగక్షేమార్థం యీ పురోహితులనే ఆశ్రయించవలసి వుండేవారు.&nbsp;<BR>‘రాజైన సోముని</FONT><FONT FACE="SHREE900, SHREE, sans-serif" SIZE="3">’</FONT><FONT FACE="SHREE900, SHREE, sans-serif" SIZE="3"> అంటే సోమలతను పురోహితుడు యజిస్తాడు. అతడి మంత్ర-&nbsp;<BR>శక్తిచే అది వర్ధిల్లుతుంది. దేవతలకు పురోహితుడు అర్పించే సోమలతారసధార&nbsp;<BR>ప్రియాహారం కాబట్టి వారు పురోహితునిపట్ల సదా అనుగ్రహం చూపుతారు.&nbsp;<BR>అతడు కోరే వరాలు యిస్తారు. ఇలా దేవతల అనుగ్రహ మనే శక్తి వుండటంచేత&nbsp;<BR>యితడు మనుషుల ప్రతిఘటన లన్నింటిని ధిక్కరిస్తాడు. ఏమంటే దేవతాశక్తికి&nbsp;<BR>విరుద్ధంగా మానవశక్తి ఏం చెయ్యగలదు? భూమ్మీది సర్వశక్తికీ కేంద్రమైన రాజే&nbsp;<BR>పురోహితుని ఇంటిగుమ్మంముందు అర్థిగా నిలిచి వుంటాడు గదా! అతడి కృపా-&nbsp;<BR>వీక్షణం అత్యంత సహాయకారి. అతడి ఆశీస్సు మాత్రంచేత రాజ్యం సుసంపన్న&nbsp;<BR>మవుతుంది. కాబట్టి అన్నిటికన్న అదే వరిష్ఠంగా వుంది.</FONT></p>
<p><FONT FACE="SHREE900, SHREE, sans-serif" SIZE="3">పురోహితుడు రాజును ఒక్కొక్కప్పుడు మరణాది సర్వవినాశాల కవకాశం&nbsp;<BR>వుండే వ్యవహారాలను వర్తింప ఆజ్ఞాపిస్తాడు. ఒక్కొక్కప్పుడు దయ కౌశలము-&nbsp;<BR>లతో సదుపదేశా లిచ్చే ఆప్తమిత్రుడై అతడి అండగా వుంటూ, వేరొకప్పుడు&nbsp;<BR>రాజును సులువుగా బంధించే రాజతంత్రమనే వలను పన్నుతూ - పురోహితుడు&nbsp;<BR>తరచు రాజశక్తిని పూర్తిగా తన కైవశంలో వుంచుకోవటం మనం చూస్తాం.&nbsp;<BR>అన్నిటికంటె మించిన భయం- తన వంశగౌరవ ప్రతిష్ఠలు పురోహితుని లేఖిని&nbsp;<BR>దయాదాక్షిణ్యాలమీద ఆధారపడి వున్నవని ఎరుగటంలోవుంది. పురోహితుడే&nbsp;<BR>చరిత్రకారుడు. రాజు మహాతేజస్వియై అఖండకీర్తిమంతుడవనీ, ప్రజలకు తల్లి-</FONT></p>
<p><FONT FACE="TimesNewRoman, Times, serif" SIZE="3"><sup>* </sup></FONT><FONT FACE="SHREE900, SHREE, sans-serif" SIZE="3">ఎవరి ప్రయోజనం నిమిత్తం యజ్ఞం గావించబడుతుందో వారు.</FONT></p>

<p><FONT FACE="TimesNewRoman, Times, serif" SIZE="2">2 0 3</FONT></p>
<hr class="puTa_virupu">
<table><tr><td><a class=puTa_lanke href=puTa2638.html>p2638</a></td><td>p2639</td><td><a class=puTa_lanke href=puTa2640.html>p2640</a></td></tr></table>
</div></body></html>
