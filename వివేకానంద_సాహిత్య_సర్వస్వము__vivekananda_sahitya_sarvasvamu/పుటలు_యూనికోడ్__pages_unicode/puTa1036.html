<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1035.html>p1035</a></td><td>p1036</td><td><a class=puTa_lanke href=puTa1037.html>p1037</a></td></tr></table>
<p><FONT FACE="SHREE900, SHREE, sans-serif" SIZE="3">212 శ్రీ వివేకానంద సాహిత్య సర్వస్వము - సంపు. 3</FONT></p>
<BR>
<p><FONT FACE="SHREE900, SHREE, sans-serif" SIZE="3">వాక్కు - మనసు - క్రియల్లో పరిశుద్ధతను అలవరచుకోవాలి. మతానికి&nbsp;<BR>పరిశుద్ధతే మూలస్తంభం. దేహపరిశుద్ధత ముఖ్యంగా విధాయకం.</FONT></p>
<BR>
<p><FONT FACE="SHREE900, SHREE, sans-serif" SIZE="3">రెండవది నియమం. మనసును ఏ దిక్కుకూ వెళ్లనివ్వక - యధేచ్ఛగా&nbsp;<BR>సంచరింపనీయక నిగ్రహించటమే నియమ లక్ష్యం. తర్వాతది ఆసనం. ఎనభై&nbsp;<BR>నాలుగు ఆసనాలున్నాయి. వీటిలో ఎవరికేది అనుకూలంగా ఉంటుందో, అదే వారికి&nbsp;<BR>ఉత్తమాసనం. అంటే, ఎక్కువసేపు - ఎక్కువ సుఖంగా కూర్చోవటానికి ఏ ఆసనం&nbsp;<BR>అనుకూలంగా ఉంటుందో, అదే ప్రశస్త ఆసనం. తర్వాతది ప్రాణా&nbsp;<BR>యామం: శ్వాసక్రియను నిగ్రహించటం. ఆ తర్వాత ప్రత్యాహారం; వస్తువుల నుండి&nbsp;<BR>ఇంద్రియాలను మరల్చి అంతర్ముఖం చేయటం దీని ఆశయం. తర్వాత విషయం&nbsp;<BR>ధారణ; ఏకాగ్రత. ఆ తర్వాత ధ్యానం. (యోగసాధన ప్రణాళికలో ఇది చాలా ప్రధాన&nbsp;<BR>విషయం). చివరి దశ సమాధి; అతీంద్రియానుభూతి.</FONT></p>
<p><FONT FACE="SHREE900, SHREE, sans-serif" SIZE="3">దేహం - మనసు ఎంత శుచిగా ఉంటే, ఫలితం అంత శీఘ్రంగా కలుగుతుంది.&nbsp;<BR>నీవు నిష్టగా శుచిని అలవరచుకోవాలి. చెడు విషయాల గురించి యోచింపవద్దు.&nbsp;<BR>అవి తప్పకుండా నిన్ను అధోగతికి లాగుతాయి. నువ్వు పూర్తిగా పరిశుద్ధతను&nbsp;<BR>అలవరచుకుని, విశ్వాసంతో సాధన చేస్తే, చివరికి నీ మనసు అనంతశక్తివంతం&nbsp;<BR>అవుతుంది. దాని శక్తికి పరిమితి లేదు. అయితే ప్రపంచంతో నిస్సంగత్వం - నిరంతర&nbsp;<BR>సాధన చాలా అవసరం. అతీంద్రియానుభవం పొందిన తర్వాత దేహ&nbsp;<BR>భావం తొలగిపోతుంది. అప్పుడే జీవుడు ముక్తుడు - అమృతుడు అవుతాడు.</FONT></p>
<p><FONT FACE="SHREE900, SHREE, sans-serif" SIZE="3">బాహ్యదృష్టికి అచేతనస్థితి - అతీంద్రియానుభూతి ఒక్కలాగే తోస్తాయి.&nbsp;<BR>అయితే మట్టిముద్దకు - బంగారుముద్దకు ఉన్న వ్యత్యాసం ఆ రెంటికీ ఉంది. తన&nbsp;<BR>ఆత్మను పూర్తిగా ఈశ్వరునికి అర్పించుకొన్నవాడే, అతీంద్రియ స్థాయిని&nbsp;<BR>అందుకొన్నవాడు.</FONT></p>
<BR>

<BR>
<hr class="puTa_virupu">
<table><tr><td><a class=puTa_lanke href=puTa1035.html>p1035</a></td><td>p1036</td><td><a class=puTa_lanke href=puTa1037.html>p1037</a></td></tr></table>
</div></body></html>
