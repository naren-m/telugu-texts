<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa676.html>p676</a></td><td>p677</td><td><a class=puTa_lanke href=puTa678.html>p678</a></td></tr></table>
<p><FONT FACE="SHREE902, SHREE, sans-serif" SIZE="4">నిస్వార్థ సేవే</FONT></p>
<p><FONT FACE="SHREE902, SHREE, sans-serif" SIZE="4">నిజమైన వైరాగ్యం, ఆత్మస్వాతంత్య్రం</FONT></p>
<BR>
<p><FONT FACE="SHREE900, SHREE, sans-serif" SIZE="3">ఈ లోకంలో పిరికిపందలకు స్థానం లేదు. పారిపోవడానికి ప్రయత్నించ-&nbsp;<BR>వద్దు. జయాపజయాలను లక్ష్యపెట్టవద్దు. నిర్దుష్టమైన నిస్వార్థ సంకల్పంతో&nbsp;<BR>నిన్ను నువ్వు అనుసంధించుకొని కృషిచేస్తూ పురోగమించు. విజయాన్ని&nbsp;<BR>సాధించడానికే జన్మించిన మనస్సు అచంచలమైన దృఢసంకల్పంతో కూడిన&nbsp;<BR>దీక్షతో సాధన చేస్తుంది. పని చెయ్యడానికి నీ కధికారం వుంది. కాని, దాని&nbsp;<BR>ఫలితాన్నాశించేటంతటి పతనావస్థలో పడవద్దు. నిరంతరం పనిచెయ్యండి. కాని,&nbsp;<BR>పని వెనుక వున్నదేదో గమనించండి. సత్కార్యాలు కూడా మానవుణ్ణి బంధించ&nbsp;<BR>గలవు. కాబట్టి సత్క్రియల చేతగాని, పేరు ప్రతిష్ఠల కాంక్షచేతగాని బద్ధుడవు&nbsp;<BR>కావద్దు. ఈ మర్మమెరిగినవారు జనన మరణాలతో కూడిన సంసారచక్రాన్ని&nbsp;<BR>అతిక్రమించి అమృతులవుతారు.</FONT></p>
<p><FONT FACE="SHREE900, SHREE, sans-serif" SIZE="3">సాధారణంగా సన్న్యాసి లోకాన్ని విడిచిపెట్టి, బైటికెళ్లి దేవుణ్ణి ధ్యానిస్తాడు.&nbsp;<BR>నిజమైన సన్న్యాసి యీ లోకంలోనే నివసిస్తాడు. కాని, అతడు లోకానికి చెందడు.&nbsp;<BR>సన్న్యసించి అడవులలో నివసిస్తున్నా, నెరవేరని కోర్కెలనుగూర్చి చింతిస్తూ&nbsp;<BR>వుండేవారు నిజమైన సన్న్యాసులు కారు. జీవిత సంగ్రామరంగ మధ్యంలో నివ-&nbsp;<BR>సించు. కొండ గుహలలోను, నిద్రావస్థలోను ఎవరైనా ప్రశాంతంగానే వుంటారు.&nbsp;<BR>సుడిగుండంలో, తీవ్రకార్యరంగంలో నిలబడి కేంద్రాన్ని&nbsp;<BR>చేరుకోండి. కేంద్రాన్ని కనుగొన్నావా, నిన్నేదీ చలింపచెయ్యలేదు.</FONT></p>
<p><FONT FACE="SHREE900, SHREE, sans-serif" SIZE="3">మనకు నేత్రాలున్నాయని ఫలితానుబట్టిగాని గ్రహించలేం. అదేవిధంగా&nbsp;<BR>ఆత్మను దాని ఫలితాలవల్లకాక మరోవిధంగా తెలుసుకోలేం. ఇంద్రియగోచర&nbsp;<BR>మవటానికి దాన్ని కింది అంతస్తుకు తీసుకురాలేం. లోకంలోని ప్రతి వస్తువును&nbsp;<BR>అదే నియమిస్తుంది; అది మాత్రం శాసనరహితం. మనం ఆత్మ వస్తువును&nbsp;<BR>తెలుసుకొన్నప్పుడు ముక్తుల మవుతాం. ఆత్మ వస్తువు ఏనాటికీ మార్పు చెందదు.&nbsp;<BR>అది ఏ కారణానికి వశం కాదు. అదే సర్వానికి కారణం. అది తనకు తానే&nbsp;<BR>కారణం. మనలో ఏ కారణానికి వశంకాని వస్తువును కనుగొనగలిగితే, దేవుణ్ణి&nbsp;<BR>దర్శించినవారమే అవుతాం.</FONT></p>
<p><FONT FACE="TimesNewRoman, Times, serif" SIZE="2">2 6 2</FONT></p>
<hr class="puTa_virupu">
<table><tr><td><a class=puTa_lanke href=puTa676.html>p676</a></td><td>p677</td><td><a class=puTa_lanke href=puTa678.html>p678</a></td></tr></table>
</div></body></html>
