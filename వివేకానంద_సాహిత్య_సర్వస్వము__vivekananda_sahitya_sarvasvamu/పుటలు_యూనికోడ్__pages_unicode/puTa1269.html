<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1268.html>p1268</a></td><td>p1269</td><td><a class=puTa_lanke href=puTa1270.html>p1270</a></td></tr></table>
<p><FONT FACE="SHREE900, SHREE, sans-serif" SIZE="3">40 శ్రీ వివేకానంద సాహిత్య సర్వస్వం -- సంపు. 4</FONT></p>
<p><FONT FACE="SHREE900, SHREE, sans-serif" SIZE="3">స్థితిగతులకు సరైన సమాధాన మనిపిస్తుంది. ఈ ప్రపంచమెంత దుఃఖపూరితం?&nbsp;<BR>లోకమంతా తిరిగిచూస్తే, తమతమ లోపాలను ఒక జాతి ఒక విధంగా, మరొక&nbsp;<BR>జాతి మరొకవిధంగా నివారణ చేసుకోచూస్తాయి. అనేక జాతులు, ఒక్క కీడునే,&nbsp;<BR>వేర్వేరు విధాలుగా పోగొట్టాలనుకున్నాయి. కానీ ఏ జాతి ప్రయత్నమూ&nbsp;<BR>సిద్ధించలేదు. ఆ కీడు, ఒకచోట తరిగితే, మరొకచోట అపారంగా పెరుగుతోంది.&nbsp;<BR>ఇటువంటి స్థితి దానిది. పాతివ్రత్యాదర్శానికి ప్రాధాన్యమిచ్చి, హిందువులు అతి-&nbsp;<BR>బాల్య వివాహాచారాన్ని ఏర్పరచారు. కాలక్రమంలో దానివల్ల జాతి దుర్బలమైపో-&nbsp;<BR>యింది. నిజమే, సౌశీల్యం కాపాడబడింది. కానీ, ఈ హానికూడ కలిగింది. ఈ&nbsp;<BR>రెంటిలో ఏది కోరుకుంటారు? సౌశీల్యం కావలసిందే, స్త్రీ&nbsp;<BR>పురుషుల్లో దౌర్బల్యం ప్రబలుతుంది. కాని, ఇక్కడ మీ ఇంగ్లాండులో మాత్రం?&nbsp;<BR>మీ స్థితి చక్కగా ఉందా? లేదు. ఎందుకంటే సౌశీల్యమేకదా జాతికి ప్రాణం?&nbsp;<BR>చారిత్రక దృష్టితో విచారిస్తే, శీలభ్రంశమే జాతి నాశనాన్ని సూచించే ప్రథమ చిహ్న-&nbsp;<BR>మని తెలుస్తోంది. ఆ చిహ్నం కనిపించినప్పుడు జాతి నాశనంకూడ&nbsp;<BR>కన్పించినట్లే. మరయితే, ఈ ఆపదనుండి విముక్తి ఎలా?</FONT></p>
<p><FONT FACE="SHREE900, SHREE, sans-serif" SIZE="3">తలిదండ్రులు తమ బిడ్డలకు వధూవరులను ఏర్పాటుచేస్తే కొంత&nbsp;<BR>తగ్గగలదు. హిందూ బాలికలు, హృదయోద్వేగాలకు లొంగిపోయి, పెద్దల&nbsp;<BR>హితోపదేశాన్ని తిరస్కరించేవారుకారు. కాని వారి జీవితాలు కవి భావకల్పితము-&nbsp;<BR>లైన, అలౌకిక మార్గాలలో విహరించక, గతానుగతికాలై ఉంటాయి. ఇలాకాక&nbsp;<BR>జనులు, తమ తమ భార్యాభర్తలను తామే నిర్ణయించుకొంటే, ఆ వివాహాలు&nbsp;<BR>అంత సుఖప్రదం కావడంలేదు. హైందవ స్త్రీ, సామాన్యంగా, మిక్కిలి&nbsp;<BR>సుఖప్రదంగా జీవిస్తూ ఉంటుంది. భార్యాభర్తలకు అంతగా కలహాలుండవు.&nbsp;<BR>అమెరికాలో వివాహ నిర్ణయ విషయంలో అపారమైన స్వాతంత్య్రం ఉంది.&nbsp;<BR>అక్కడ ఎన్నో గృహాలు, ఎన్నో వివాహాలు వ్యథామయములు. ఈ వ్యథ, ఈ అసం-&nbsp;<BR>తృప్తి ‘‘ఇందు కలదు, అందులేదు’’ అనక- సర్వత్రా నిరంకుశ విహారం చేస్తోంది.&nbsp;<BR>దీని అర్థమేమి? ఏ లక్ష్యాన్ని అనుసరించినా, సుఖం అంతగా&nbsp;<BR>లభించడంలేదు. అందరం సుఖం కోసమే పరిశ్రమిస్తున్నాం. కానీ, సుఖమొక&nbsp;<BR>మార్గంలో ప్రవేశిస్తే, కష్టం మరొక మార్గంలో ప్రవేశిస్తోంది.</FONT></p>
<p><FONT FACE="SHREE900, SHREE, sans-serif" SIZE="3">అలా అని, ఉపకార కార్యాలు చేయనఖ్కర్లేదా? చేయాలి. వానిపట్ల&nbsp;<BR>మునుపటికన్నా ఎక్కువ అభిరుచికూడ చూపాలి. అట్లైన పై జ్ఞానంవల్ల&nbsp;<BR>ప్రయోజనమేమి? అని అడుగుతారు. దానిచే మన మత దురభిమాన తీవ్రతలు&nbsp;<BR>నశిస్తాయి. అవి నశిస్తే ఆంగ్లేయుడు, హైందవుణ్ణి గూర్చి నిందావాక్యాలు&nbsp;<BR>పలుకడు. ఇతర జాతుల ఆచారాలను గౌరవిస్తాడు. స్వమత, దురభిమానో-</FONT></p>
<hr class="puTa_virupu">
<table><tr><td><a class=puTa_lanke href=puTa1268.html>p1268</a></td><td>p1269</td><td><a class=puTa_lanke href=puTa1270.html>p1270</a></td></tr></table>
</div></body></html>
