<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa2059.html>p2059</a></td><td>p2060</td><td><a class=puTa_lanke href=puTa2061.html>p2061</a></td></tr></table>
<p><FONT FACE="SHREE900, SHREE, sans-serif" SIZE="3">సందేశతరంగిణి - కొలంబో</FONT></p>
<BR>
<p><FONT FACE="TimesNewRoman, Times, serif" SIZE="2">1 1</FONT></p>
<p><FONT FACE="SHREE900, SHREE, sans-serif" SIZE="3">పోరాటాలు సాగించారు. కాని, ఈ దేశపు అదృష్టంవల్లా, ప్రపంచపు అదృష్టం-&nbsp;<BR>వల్లా, ఈ రణగొణధ్వనినుండే, ఈ గందరగోళంనుండే - ‘‘ఏకం సత్‌, విప్రా,&nbsp;<BR>బహుధావదన్తి’’ (ఉన్నది ఒక్కడే, వానిని ప్రాజ్ఞులు అనేక పేర్లతో పిలుస్తారు)&nbsp;<BR>అనే దివ్యవాణి వెలువడింది. ‘‘శివుడు విష్ణువుకన్న ఘనుడు’’ అనడంకాదు&nbsp;<BR>‘‘విష్ణువే మహాఘనుడు, శివుడు కొరగానివాడు’’ అనడమూకాదు. ఉన్నది&nbsp;<BR>ఒక్కడే దేవుడు. వానిని శివుడనండి, విష్ణువనండి, లేక లక్షపేర్లు పెట్టి పిలుచు-&nbsp;<BR>కోండి. పేర్లు రకరకాలుగా ఉండొచ్చు. ఉన్నది ఒక్క దేవుడే. భారతదేశ చరి-&nbsp;<BR>త్రయొక్క పర్యవసానమంతా ఈ రెండు ముక్కలలో ఇమిడివుంది. మనచరిత్ర&nbsp;<BR>అంతా, ఈ ఒక్క ప్రధానసూత్రాన్నే, అద్భుతశక్తితో - గంభీర భాషతో - పలు-&nbsp;<BR>మారు పల్కుతోంది. దేశమంతటా, ఈ కథనం సాగింది. ఫలితార్థమేమి? ఈ&nbsp;<BR>భావం భారతీయుల రక్తనాళాల్లో ప్రవహించే ప్రతి నెత్తుటిబొట్టులో నిండింది;&nbsp;<BR>వారి ప్రతి రక్తకణంలో జీర్ణించిపోయింది; వారి జీవితంలో కలిసిపోయింది. వారి&nbsp;<BR>స్వరూప ఉపాధిలో ఏకమై ఇమిడిపోయింది. అందువల్ల ఈ దేశం సహనానికి&nbsp;<BR>పెట్టినపేరై వివిధ మతాలను, వివిధ జాతులను ఆహ్వానించి, తల్లిలాగా కౌగిట-&nbsp;<BR>చేర్చి, తన హృదయానికి హత్తుకొన్నది.</FONT></p>
<p><FONT FACE="SHREE900, SHREE, sans-serif" SIZE="3">పరస్పర విరుద్ధంగా, అత్యంత భిన్నంగా గోచరించే అనేక జాతులు, అనేక&nbsp;<BR>మతాలు, పరస్పర సౌహార్దంతో, భారతదేశాన కలిసిమెలసి జీవించడం ఎలా సాధ్య-&nbsp;<BR>మయిందో, ఇందువల్ల తెలియగలదు. ఇలాటి అద్భుతదృశ్యం భారతదేశంలోనే&nbsp;<BR>కనిపిస్తున్నది. ‘‘నీవు ద్వైతివి కావచ్చు; నేను అద్వైతిని కావచ్చు; నీవు దేవుని నిత్య-&nbsp;<BR>సేవకుడవని విశ్వసించవచ్చు. నేను భగవంతునితో అభిన్నుడనని చెప్పుకోవచ్చు.&nbsp;<BR>అయినా ఇద్దరమూ ఉత్తమ హిందువులమే!’’ ఇదెలా సాధ్యం? ‘‘ఏకం సత్‌ -&nbsp;<BR>విప్రా బహుధావదన్తి’’ - (దేవుడు ఒక్కడే. వానిని ఋషులు చాలా పేర్లతో&nbsp;<BR>పేర్కొంటారు.) అనే వేదవాక్యాన్ని చదివితే తెలుస్తుంది. భారతీయ సోదరు-&nbsp;<BR>లారా! అన్నిటికంటె ముఖ్యంగా ఈ దివ్యభావాన్నే మనం లోకానికి ఉపదేశించ&nbsp;<BR>వలసి వుంది. ఇతర దేశాలలో, మహావిద్యాధికులు సైతం, ముఖాలు చిట్లించు-&nbsp;<BR>కొని, మన మతం వట్టి ‘రాళ్ల పూజ’ అని వెక్కసంగా మాట్లాడుతుంటారు.&nbsp;<BR>నే నది చూశాను. కానీ, తమ తలలలో ఎలాంటి మూఢభావాలు పేరుకొని&nbsp;<BR>వున్నాయో వారు తెలిసికోవడమే లేదు. ప్రతిచోటా ఇదే కథ. స్వమత దురభి-&nbsp;<BR>మానం! క్షుద్ర సంకుచిత భావన! అయ్యో!! తనకున్న వస్తువే మహావస్తువు!&nbsp;<BR>ధనదేవతను పూజించే అతని వ్యర్థజీవనమే అత్యుత్తమ జీవనమట!! వానికున్న&nbsp;<BR>సంపదే గడింపదగిన సంపదట! తక్కినదంతా పనికిమాలినదే! అతడేదైనా&nbsp;<BR>ఒక పిచ్చి మట్టిబొమ్మను చేసినా, ఒక యంత్రాన్ని నిర్మించినా, మహోత్తమ</FONT></p>
<hr class="puTa_virupu">
<table><tr><td><a class=puTa_lanke href=puTa2059.html>p2059</a></td><td>p2060</td><td><a class=puTa_lanke href=puTa2061.html>p2061</a></td></tr></table>
</div></body></html>
