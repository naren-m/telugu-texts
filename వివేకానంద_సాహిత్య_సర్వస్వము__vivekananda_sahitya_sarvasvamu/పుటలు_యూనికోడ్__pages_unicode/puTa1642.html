<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1641.html>p1641</a></td><td>p1642</td><td><a class=puTa_lanke href=puTa1643.html>p1643</a></td></tr></table>
<p><FONT FACE="SHREE900, SHREE, sans-serif" SIZE="3">వేదాంత విచార పరిణామాలు</FONT></p>
<p><FONT FACE="SHREE900, SHREE, sans-serif" SIZE="3">37</FONT></p>
<p><FONT FACE="SHREE902, SHREE, sans-serif" SIZE="4">వేదాంత విచార పరిణామాలు</FONT></p>
<BR>
<p><FONT FACE="SHREE900, SHREE, sans-serif" SIZE="3">ప్రారంభస్థితిలో వ్యక్తాలైన మతాభిప్రాయాల్లో - మత మనే పేరుకు తగని&nbsp;<BR>అత్యల్పభావాలు కాక, మన్నన పొందుతున్న మతాభిప్రాయా లన్నింటిలో -&nbsp;<BR>ఈశ్వర ప్రేరితజ్ఞానం, అపౌరుషేయ గ్రంథాలు మొదలైన వాటిని గురించిన&nbsp;<BR>నమ్మకం వుండేది. మొదటి మతాభిప్రాయాలు ఈశ్వర భావంతో బైలుదేరాయి:&nbsp;<BR>ఇక్కడ జగత్తుంది. ఈ జగత్తు ఫలానా పురుషుడిచేత సృజించబడింది. ఇందు-&nbsp;<BR>లోని ప్రతి వస్తువు అతడిచేత సృష్టించబడింది. తరువాతి దశలో ఈ భావంతో&nbsp;<BR>పాటు ఆత్మను గురించిన ఆలోచన కలిగింది - ఇక్కడ యీ దేహం వుంది,&nbsp;<BR>ఈ దేహంలో దానికి భిన్నమైన దేదో వుందని. మనకు తెలిసినంతదాకా అన్ని&nbsp;<BR>మతాభిప్రాయాలలోను యిది పాతది. దీన్ని అనుసరించేవారు భారతదేశంలో&nbsp;<BR>కొంతమంది వున్నారు. అతి త్వరలోనే యిది వదలివేయబడ్డది. భారతీయ&nbsp;<BR>మతాలు ప్రారంభమైన తీరు అనన్యసామాన్యమైంది. నిశితమైన తర్కంతో, విశేష&nbsp;<BR>మైన ఆలోచనతో, ఊహతో మాత్రమే అట్టిదశ భారతీయ మతాలలో ఒకప్పు&nbsp;<BR>డుండేదని మనం గ్రహించగలం. మనకు భారతీయ మతాలు స్పష్టంగా ఏ స్థితిలో&nbsp;<BR>కనబడుతున్నాయో అది తరువాతి దశగాని మొదటి దశ కాదు. ప్రాథమిక దశలో&nbsp;<BR>సృష్టిని గురించిన అభిప్రాయం విచిత్రం. సమస్త విశ్వం శూన్యంనుండి ఈశ్వర&nbsp;<BR>సంకల్పంచేత సృష్టించబడింది. ఈ సమస్త ప్రపంచం ఒకొప్పుడు లేదు. శూన్యం-&nbsp;<BR>నుండి యీ సమస్తం వచ్చింది. ఈ నిర్ణయం తదనంతరం ఆక్షేపించబడింది.&nbsp;<BR>శూన్యంనుండి సృష్టి ఎలా రాగలదు? వేదాంతంలో ప్రారంభంలోనే యీ ప్రశ్న&nbsp;<BR>వెయ్యబడింది. ఈ జగత్తు వుంటే యిది ఎందులోనుండి పుట్టి వుండాలి. ఎందు-&nbsp;<BR>కంటె ఎక్కడగాని శూన్యంనుండి మరేమీ రాదన్న సంగతి సులభంగానే గ్రహించ&nbsp;<BR>వచ్చును. మానవులు తమ చేతులతో చేస్తూన్న సమస్తానికి వస్తుసామాగ్రి కావలసి&nbsp;<BR>వుంది. ఇంటిని నిర్మిస్తే దానికి సంబంధించిన సామగ్రి అంతకుముందే వుంది.&nbsp;<BR>పడవను నిర్మిస్తే దానికి అవసరమైన వస్తువులు అదివరకే వున్నాయి; ఉపకరణా&nbsp;<BR>లేవైనా తయారుచేయబడితే వాటికి కావలసిన వస్తువులు అంతకు మునుపే&nbsp;<BR>వున్నాయి. కాబట్టి యీ పని సాధ్యమైంది. అందుచేత యీ జగత్తు శూన్యం-&nbsp;<BR>నుండి సృష్టించబడిందన్న మొదటి అభిప్రాయం నిరాకరించబడింది. అది&nbsp;<BR>సహజమే. దేన్నుండో యీ లోకం ఉత్పన్నమైందని గుర్తించటం అవసరం.&nbsp;<BR>నిజానికి మత చరిత్ర అంతా ఆ మూలవస్తువుకోసం జరిగిన అన్వేషణే.</FONT></p>
<hr class="puTa_virupu">
<table><tr><td><a class=puTa_lanke href=puTa1641.html>p1641</a></td><td>p1642</td><td><a class=puTa_lanke href=puTa1643.html>p1643</a></td></tr></table>
</div></body></html>
