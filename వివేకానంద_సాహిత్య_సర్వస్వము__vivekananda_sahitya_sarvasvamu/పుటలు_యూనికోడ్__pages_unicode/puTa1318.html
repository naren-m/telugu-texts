<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1317.html>p1317</a></td><td>p1318</td><td><a class=puTa_lanke href=puTa1319.html>p1319</a></td></tr></table>
<p><FONT FACE="SHREE900, SHREE, sans-serif" SIZE="3">జ్ఞానయోగం - ఈశావాస్యమిదగ్‌ం సర్వమ్‌</FONT></p>
<p><FONT FACE="SHREE900, SHREE, sans-serif" SIZE="3">89</FONT></p>
<p><FONT FACE="SHREE900, SHREE, sans-serif" SIZE="3">హృదయం భావ బంధురమైనపుడు హస్తంకూడ పనిచేస్తుంది.</FONT></p>
<p><FONT FACE="SHREE900, SHREE, sans-serif" SIZE="3">మనల్ని కర్మాచరణకు పురికొల్పేవి భావాలే కాబట్టి, మనస్సును అత్యున్నత&nbsp;<BR>భావాలతో నింపుకోండి. ప్రతి దినమూ వానిని గూర్చి వినండి. ప్రతి నెల వానిని&nbsp;<BR>గూర్చి ఆలోచిస్తూ ఉండండి. అపజయాలను లక్ష్య పెట్టకండి. అవి కలగటం&nbsp;<BR>చిత్రమా? జీవితానికి అలంకారప్రాయాలు కదా అవి? అవి లేని జీవితమెంత&nbsp;<BR>మందంగా ఉంటుంది. ఈ పోరాటాలే జీవితానికి స్వారస్యమిచ్చేవి. అవే జీవిత&nbsp;<BR>సౌరభాలు కాబట్టి, ఈ పొరపాట్లను ఈ పోరాటాలను, లక్ష్య పెట్టవద్దు. ఆవు&nbsp;<BR>అసత్య మాడదు. నిజమే, కానీ అది ఎప్పటికీ ఆవే. మానవుడు కాజాలదు.&nbsp;<BR>కాబట్టి అపజయాలచే నిరుత్సాహమొందకండి. లక్ష్యసిద్ధికై వేయిసార్లు&nbsp;<BR>పోరాడండి. వేయిసార్లూ ఓటమి ప్రాప్తిస్తే, ఇంకోసారి మరల ప్రయత్నించండి.&nbsp;<BR>అన్నిటిలో దైవాన్ని చూడటమే ఆదర్శం. కాని మీరన్నిటిలో చూడజాలకపోతే&nbsp;<BR>మీకత్యంత ప్రియమైన వస్తువులో మొదట చూడండి. ఆ తర్వాత మరొక&nbsp;<BR>దానిలో, అంతట ఇంకొక దానిలో; ఇలా క్రమ వ్యాప్తిని పొందింపవచ్చు. ఆత్మకు&nbsp;<BR>జీవిత పరిమితి లేదు. దాని జీవితం అనంతం. కాబట్టి కాలం చాలదని భీతిల్లక&nbsp;<BR>సావకాశంగా ఉద్యమాలు సాగించండి. కార్యసిద్ధి చేకూరుతుంది.</FONT></p>
<p><FONT FACE="SHREE900, SHREE, sans-serif" SIZE="3">‘‘ఏకమైన ఈ ఆత్మకు, మనోజవంకన్న, ఎక్కువ వేగం వుంది. అది&nbsp;<BR>దేవతలకు సైతం ప్రాప్తించలేదు. మనసుకు దురవగాహం. అది కదులుతుండటం&nbsp;<BR>వల్లనే సర్వం కదులును. అన్నిటికీ అదే ఉనికి. అది చలిస్తుంది, చలించదు; అది&nbsp;<BR>దూరం, దగ్గరా కూడ; అది అన్నిటికీ లోపల, బైటకూడ ఉంది. అన్నిటినీ&nbsp;<BR>నిండి ఉంటుంది. సర్వ ప్రాణుల్లోనూ ఆ ఆత్మనే; ఆ ఆత్మలోనే సర్వ&nbsp;<BR>ప్రాణులను చూసే వాడు, ఆత్మకెన్నడూ దూరం కానేరడు. జీవకోట్లన్నీ,&nbsp;<BR>ప్రపంచమంతా, ఆత్మలోనివిగా కన్గొనినప్పుడే మానవునికి పరమసత్యం సిద్ధించి&nbsp;<BR>నట్లు. అతనికిక మోహాలు లేవు. జగత్తులో ఈ ఏకత్వాన్ని కనుగొన్నవానికిక&nbsp;<BR>శోకం ఎలా ఉండగలదు?’’-</FONT></p>
<p><FONT FACE="SHREE900, SHREE, sans-serif" SIZE="3">వేదాంత మతంలోగల మహావిశేషాలలో, ఈ సర్వజీవైక్యత - ఈ సర్వైక్యత&nbsp;<BR>ఒకటి. అజ్ఞానమే తాపత్రయ మూలమనే, భిన్నత్వ భావమే - మానవులంతా&nbsp;<BR>భిన్నులు, జాతులన్నీ భిన్నములు, భూమండల, చంద్రమండలాలు, పర&nbsp;<BR>మాణువులన్నీ పరస్పర భిన్నములు - అనే ఈ భిన్నత్వ భావమే అజ్ఞానమనీ&nbsp;<BR>అది నిరూపిస్తుంది. ఈ భేద భావమే, మన తాపత్రయ కారణం. ఈ భిన్నత్వం&nbsp;<BR>లేదనీ, అది అసత్యమనీ, వేదాంతం పలుకుతోంది. పైకి మాత్రమే ఈ భిన్నత్వం,&nbsp;<BR>లోపల ఏకత్వమే కనిపిస్తుంది. మానవులొండొరులకు, జాతులొండొంటికి;&nbsp;<BR>ఉన్నతులకు, హీనులకు; ధనికులకు, బీదలకు; దేవతలకు, మానవులకు;</FONT></p>
<hr class="puTa_virupu">
<table><tr><td><a class=puTa_lanke href=puTa1317.html>p1317</a></td><td>p1318</td><td><a class=puTa_lanke href=puTa1319.html>p1319</a></td></tr></table>
</div></body></html>
