<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1322.html>p1322</a></td><td>p1323</td><td><a class=puTa_lanke href=puTa1324.html>p1324</a></td></tr></table>
<p><FONT FACE="SHREE900, SHREE, sans-serif" SIZE="3">94 శ్రీ వివేకానంద సాహిత్య సర్వస్వం -- సంపు. 4</FONT></p>
<p><FONT FACE="SHREE900, SHREE, sans-serif" SIZE="3">‘‘బుధవరేణ్యా! నమస్కరించదగిన అతిథివి. మూడు నాళ్లిక్కడే వేచి&nbsp;<BR>వున్నావు. అందునా ఉపవసించావు. నా అభివాదములందుకో. నీకు శుభమగుగాక!&nbsp;<BR>నేను ఇంట లేనందుకు చింతిస్తున్నాను. కానీ ఆ లోపాన్ని ఇప్పుడు&nbsp;<BR>సవరిస్తాను. ఒక్కొక్క నాటికి ఒక్కొక్క వరం వంతున, మూడు వరాలు&nbsp;<BR>కోరుకో’’ అని అన్నాడు. అందుపై బాలుడు ‘‘నా తండ్రికి నాపై కల కోపం&nbsp;<BR>శమించు గాక! నీవు, నన్నిక్కడనుండి పంపినప్పుడు అతడు నన్ననుగ్రహదృష్టితో&nbsp;<BR>అంగీకరించుగాక! ఇది నా మొదటి వరం’’ అన్నాడు. యము డీ వరాన్ని పూర్తిగా&nbsp;<BR>ప్రసాదించాడు. స్వర్గ ప్రాప్తి కలిగించే ఒకానొక విద్యను బోధించ మనడమే రెండవ&nbsp;<BR>వరం. అత్యంత ప్రాచీనకాలంలో - వేదములలోని సంహితాభాగంలో -&nbsp;<BR>తేజోమయ శరీరం కలిగి, పితరులతో జీవించే, స్వర్గ లోకపు భావ మొకటి&nbsp;<BR>వుండేదని మనకు తెలుసు. కాలక్రమంలో ఇతర భావాలు ఉత్పన్నమయ్యాయి.&nbsp;<BR>కాని అవి తృప్తికరాలు కాలేదు. అంతకన్న ఉన్నత భావాలు అవసరమయ్యాయి.&nbsp;<BR>స్వర్గలోక జీవనంలో, భూలోక జీవనంకన్న అంతగా ఆధిక్యం కనిపించలేదు.&nbsp;<BR>పరిపూర్ణారోగ్యం, అపార సంపద, కోరినన్ని ఇంద్రియభోగాలు, వజ్రంతో&nbsp;<BR>సమానమైన శరీరం, రోగాలు ఎన్నడూ రాకుండటం; - ఇంతకంటే ఆధిక్య&nbsp;<BR>మేమైనా ఉందా? అది ఈ భౌతిక లోకంవంటిదేకాని, ఇంతకన్న కొంత&nbsp;<BR>నాజూకైనది. ఈ బాహ్య భౌతికలోకం మన సమస్యా పరిష్కారానికి ఉపక&nbsp;<BR>రించదని ఇప్పటికే చూచాం. కాబట్టి స్వర్గ లోకంకూడ ఉపకరింపజాలదు.&nbsp;<BR>ప్రకృతి వికారాలలో భౌతిక పదార్థమయములత్యంత స్వల్పం. అందులో&nbsp;<BR>అత్యంతభాగం భౌతికమే కాదు. కాబట్టి ఈ మన లోకమెలా మన సమస్యా&nbsp;<BR>పరిష్కారాని కసమర్థమో, అట్లే భౌతిక పదార్థ నిర్మితమైన, ఎట్టి మహాలోకమైనా&nbsp;<BR>అసమర్థమే అవుతుంది.</FONT></p>
<p><FONT FACE="SHREE900, SHREE, sans-serif" SIZE="3">మన జీవిత గమన వైఖరిని నిర్ణయించడంలో, మన భావాలకు, చిత్త&nbsp;<BR>వృత్తులకువున్న ప్రాముఖ్యం, బాహ్యప్రపంచ వికారాలకు లేనేలేదు. మన&nbsp;<BR>ఆంతరంగిక ప్రపంచమంతా అనంతం. అందు నిరంతరమెంతో పనిసాగుతూ&nbsp;<BR>ఉంటుంది. దానితో పోల్చి చూస్తే ఇంద్రియకల్పనలు అతిక్షుద్రంగా తోస్తాయి.&nbsp;<BR>పంచేంద్రియగోచర జగత్తే సర్వజగత్తు అను ప్రమాదంలో పడి, సంహితలు,&nbsp;<BR>స్వర్గాన్ని ఆదర్శ భూమిగా చేశాయి. కాబట్టి అవి సర్వజనామోదం పొందలేదు.&nbsp;<BR>కాని నచికేతుని, రెండవ వరం యీ స్వర్గాన్ని చేకూర్చే క్రతువు నొకదాన్ని&nbsp;<BR>నేర్పుమన్నదే. ఈ క్రతువుచే దేవతలు ప్రీతులై, స్వర్గాన్నిస్తారని వేదాలలో&nbsp;<BR>ఒక భావం ఉంది.</FONT></p>
<hr class="puTa_virupu">
<table><tr><td><a class=puTa_lanke href=puTa1322.html>p1322</a></td><td>p1323</td><td><a class=puTa_lanke href=puTa1324.html>p1324</a></td></tr></table>
</div></body></html>
