<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa2912.html>p2912</a></td><td>p2913</td><td><a class=puTa_lanke href=puTa2914.html>p2914</a></td></tr></table>

<p><FONT FACE="SHREE900, SHREE, sans-serif" SIZE="3">‘‘సరి, నేను అమెరికాలో ఉన్నప్పుడు నాకు కొన్ని అద్భుతశక్తులు&nbsp;<BR>కలిగాయి. జనుల కళ్లలోకి ఒక్కసారి చూచానా! క్షణంలో వాళ్ల మనస్సులో&nbsp;<BR>ఏముందో తెలుసుకునేవాణ్ణి! ప్రతివాని మనస్సు ఎలా నడుస్తున్నదో, అరచేతి-&nbsp;<BR>లోని పండులాగా నాకు కన్పించేది. కొంతమందికి వాటినిగూర్చి చెప్పేవాణ్ణి!&nbsp;<BR>అలా నేను చెప్పిన వాళ్లలో అనేకులు నాకు శిష్యులైనారు. మరికొందరు లోపల&nbsp;<BR>ఏవో ఉద్దేశాలు పెట్టుకొని నాతో కలసి మెలసి తిరిగేవాళ్లు. నాకున్న ఈ శక్తిని&nbsp;<BR>చూడగానే, ఆ తర్వాత నా దృష్టిలో పడటానికే సాహసించేవారు కారు.</FONT></p>
<p><FONT FACE="SHREE900, SHREE, sans-serif" SIZE="3">‘‘షికాగోలోను, యితర నగరాల్లోను, వారానికి పన్నెండు లేక పదిహేను&nbsp;<BR>లేక అప్పుడప్పుడు అంతకన్నా ఎక్కువ ఉపన్యాసాలివ్వవలసి వచ్చేది. మితిమీరిన&nbsp;<BR>ఈ పరిశ్రమ నా శరీరానికి మనస్సుకు శ్రమకల్గించి, నేను అలసిపోయేవాణ్ణి.&nbsp;<BR>ఉపన్యాసాలివ్వటానికి విషయాలే దొరికేవి కావు. మరునాటికి కొత్త విషయాలు&nbsp;<BR>ఎక్కడ దొరకుతాయా అని ఆందోళన చెందేవాణ్ణి. కొత్త ఆలోచనలు కలిగేవి&nbsp;<BR>కావు. ఒక రోజు, అలా ఉపన్యాసమైన తర్వాత, పడుకొని, ఏమి చేయాలా అని&nbsp;<BR>ఆలోచిస్తున్నాను. ఆలోచిస్తూవుంటే ఒక విధమైన నిద్ర పట్టింది. ఆ స్థితిలో&nbsp;<BR>ఎవరో నా ప్రక్కన నిలబడి ఉపన్యసిస్తున్నట్లు వినబడింది. నా జీవితంలో&nbsp;<BR>ఎన్నడూ వినని, తలవని కొంగ్రొత్త భావాలను కొత్తకొత్త విషయాలను విన్నాను.&nbsp;<BR>లేచిన తర్వాత వాటన్నింటిని జ్ఞాపకముంచుకొని నా ఉపన్యాసంలో ప్రసంగిం-&nbsp;<BR>చాను. ఇటువంటి సంఘటనలు ఎన్నోసార్లు జరిగినవి. పడకపై పండుకొన్న-&nbsp;<BR>ప్పుడు ఎన్నెన్ని రోజులో అటువంటి ఉపన్యాసాలు విన్నాను. కొన్నిసార్లు ఆ&nbsp;<BR>ఉపన్యాసం ఎంత బిగ్గరగా చెప్పబడేదంటే ప్రక్కగదుల్లో వున్నవాళ్లు ఆ శబ్దం విని&nbsp;<BR>మరునాడు ‘స్వామీజీ! మీరెవరితో క్రితం రాత్రి అంత పెద్దగా మాట్లాడు&nbsp;<BR>తున్నారు?’ అని అడిగేవారు. ఏదో ఒకరకంగా ఆ ప్రశ్న దాటవేసే వాడిని.&nbsp;<BR>ఆహా! అది ఒక అద్భుతమైన సంఘటన!’’</FONT></p>
<p><FONT FACE="SHREE900, SHREE, sans-serif" SIZE="3">స్వామీజీ మాటలకు శిష్యుడు దిగ్భ్రాంతుడై కొంతసేపు దీర్ఘంగా ఆ&nbsp;<BR>విషయాన్ని గూర్చి ఆలోచించి యిలా అన్నాడు: ‘‘మహాశయా! మీ సూక్ష్మ-&nbsp;<BR>శరీరంలో మీరే ఆ విధంగా ఉపన్యసించి ఉండాలి. కొన్నిసార్లు అదే స్థూల&nbsp;<BR>శరీరంలో ప్రతిధ్వనించి ఉంటుంది.’’</FONT></p>
<p><FONT FACE="SHREE900, SHREE, sans-serif" SIZE="3">స్వామీజీ విని, సమాధానం యిలా చెప్పారు. ‘‘అవును, అలాగే అయి&nbsp;<BR>వుండవచ్చు.’’</FONT></p>
<p><FONT FACE="SHREE900, SHREE, sans-serif" SIZE="3">అమెరికాలోని అనుభవాల ప్రస్తావన వచ్చింది. స్వామీజీ అన్నారు: ‘‘ఆ&nbsp;<BR>దేశంలో పురుషుల కంటే స్త్రీలే ఎక్కువ విద్యావంతులు. వారు విజ్ఞాన&nbsp;<BR>శాస్త్రంలోను, తత్త్వశాస్త్రంలోను నిష్ణాతులు. అందువల్లనే వారు నా మాటలు</FONT></p>
<hr class="puTa_virupu">
<table><tr><td><a class=puTa_lanke href=puTa2912.html>p2912</a></td><td>p2913</td><td><a class=puTa_lanke href=puTa2914.html>p2914</a></td></tr></table>
</div></body></html>
