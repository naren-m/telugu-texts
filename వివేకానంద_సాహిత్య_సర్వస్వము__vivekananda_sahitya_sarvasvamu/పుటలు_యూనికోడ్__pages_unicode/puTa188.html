<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa187.html>p187</a></td><td>p188</td><td><a class=puTa_lanke href=puTa189.html>p189</a></td></tr></table>


<p><FONT FACE="SHREE900, SHREE, sans-serif" SIZE="3">మన శాస్త్రాలు ఐదు రీతుల క్రియలను పేర్కొన్నాయి. ఇవే పంచయజ్ఞాలు.&nbsp;<BR>అధ్యయనం మొదటి యజ్ఞం. మనిషి అనుదినం పవిత్రగ్రంథపఠన చేయాలి -&nbsp;<BR>జ్ఞానయజ్ఞంలో ఆతడు దీక్షితుడై వుండాలి. ఈశ్వరుణ్ణి, దేవతలను, యోగులను&nbsp;<BR>ఆతడు సేవించాలి. - ఇది రెండవ యజ్ఞం. మూడవది పితృయజ్ఞం.&nbsp;<BR>ఇది గతించినవారికి చేసే సేవ. తోడిమానవులకు చేసేసేవ నాలుగవ యజ్ఞం.&nbsp;<BR>తన ఇంట్లో ఒంటరి బతుకు గడిపే హక్కు మానవుడికి లేదు. నిరుపేదలకు,&nbsp;<BR>తలదాచుకోటానికై తహతహలాడేవారికి ఆతడు నివాస వ్యవస్థ చేకూర్చాలి.&nbsp;<BR>గృహస్థుడు అన్నార్తులకూ, దుఃఖితులకూ, కష్టాలతో కుంగిపోయే వారికీ తన&nbsp;<BR>గృహకవాటాలను తెరచి వుంచాలి. ఇలా చేసేవాడే ఆదర్శ గృహస్థుడు. తనకో-&nbsp;<BR>సమూ, తన గృహిణికోసమూ, స్వీయ కుటుంబ సౌఖ్యంకోసమూ మాత్రమే&nbsp;<BR>గృహ నిర్మాణం చేసుకొనేవాడు, ఈశ్వరభక్తుడు కాబోడు. తన కోసమే,&nbsp;<BR>తన పొట్ట నింపుకోటానికే ఎవ్వడూ వండుకోరాదు. ఇతరులకోసం వంటచేసి,&nbsp;<BR>ఒరులను తినిపి మిగిలిన ఆహారాన్నే మానవుడు భుజించాలి. ఋతుఫలసాయం&nbsp;<BR>తొలుత విపణిమార్గంలో ప్రవేశించినప్పుడు; మామిడిపళ్లు మొదలైన రసాల&nbsp;<BR>ఫలవిశేషాలు తొలుత విక్రయశాలకు ఎక్కినప్పుడు, తన ధర్మం ఎరిగిన&nbsp;<BR>వ్యక్తి వాటిని కొని, పేదలకు పంచిపెడతాడు. ఇది భారతదేశంలో జరిగే సర్వ-&nbsp;<BR>సామాన్య ఆచారం. ఇతరులకు ఫలదానం చేసే అతడు ఫలాలను తింటాడు.&nbsp;<BR>ఈ దృష్టాంతం మీ దేశంలో అందరికీ సముజ్జ్వలమైన మేలుబంతి అవటం మేలు.&nbsp;<BR>ఈ తీరు శిక్షణవల్ల మనిషి తన హృదయం నుంచి స్వార్థచింతను దూరంచేసి,&nbsp;<BR>పరార్థజీవి అవుతాడు. నీతి సందీపితమైన యీ తీరు ప్రవర్తనం తన దారా&nbsp;<BR>పుత్రాదులకు చక్కని గుణపాఠాన్ని బోధించగలదు. ప్రాచీనకాలంలో హీబ్రూలు&nbsp;<BR>తొలిఫలాలను ఈశ్వరుడికి సమర్పించేవారు. ప్రతి ద్రవ్యంలోని ప్రథమ&nbsp;<BR>భాగం నిరుపేదలకు చేరితీరాలి; శేషించినదాన్ని గ్రహించటానికే మనకు హక్కు-&nbsp;<BR>వుంది. పేదలు భగవంతుడి ప్రతినిధులు - ఆర్తు లందరూ యిలాటివారే.&nbsp;<BR>నిప్పచ్చరాన పొగులు నిర్భాగ్యులపై ఆదరదృష్టి సారించక, పిడికిలి విప్పి పరులకు&nbsp;<BR>యివ్వక, ఎవడు మెక్కుతాడో, కడుపార మెక్కి సంతోషంతో తబ్బిబ్బవుతాడో&nbsp;<BR>అతగాడి ప్రమోదానుభూతి పాపమే అవుతుంది. ఐదవ యజ్ఞం నికృష్ట పశువుల-&nbsp;<BR>పట్ల మనం నిర్వహించవలసిన ధర్మం. జంతుజాలమంతా మానవుడి పొట్ట&nbsp;<BR>కూటికై సృష్టించబడిందనీ, మానవుడి ఆహారానికై పశువులు వధించబడాలనీ&nbsp;<BR>చెప్పటం అమానుష క్రియను సూచించటమే అవుతుంది. వాటిని మానవుడు&nbsp;<BR>తన చిత్తం వచ్చిన తీరులో ఉపయోగించుకోవచ్చు ననటమూ అలాటిదే. ఇది</FONT></p>
<hr class="puTa_virupu">
<table><tr><td><a class=puTa_lanke href=puTa187.html>p187</a></td><td>p188</td><td><a class=puTa_lanke href=puTa189.html>p189</a></td></tr></table>
</div></body></html>
