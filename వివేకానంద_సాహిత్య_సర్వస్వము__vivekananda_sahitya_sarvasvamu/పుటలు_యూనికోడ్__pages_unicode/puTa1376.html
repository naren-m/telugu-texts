<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1375.html>p1375</a></td><td>p1376</td><td><a class=puTa_lanke href=puTa1377.html>p1377</a></td></tr></table>
<p><FONT FACE="SHREE900, SHREE, sans-serif" SIZE="3">జ్ఞానయోగం - విశ్వతత్త్వ దర్పణం</FONT></p>
<p><FONT FACE="SHREE900, SHREE, sans-serif" SIZE="3">147</FONT></p>
<p><FONT FACE="SHREE900, SHREE, sans-serif" SIZE="3">స్థూలశరీరం నశిస్తుంది. ఏ చిన్న ప్రమాదమైనా దీన్ని భిన్నంచేసి, నాశనం కావింప&nbsp;<BR>గలదు. సూక్ష్మశరీరం అంత సులభంగా నాశనం పొందేది కాదు. అయినా అది&nbsp;<BR>కొన్ని సమయాల్లో వృద్ధి, క్షయములు పొందడం జరుగుతూంటుంది.&nbsp;<BR>వృద్ధాప్యంలో మనస్సు ఎలా పటుత్వాన్ని కోల్పోతుందో, శరీరం దృఢంగా&nbsp;<BR>వుంటే, అదెలా దృఢంగా వుంటుందో, మందులు, మాకులు దాన్ని ఎలా&nbsp;<BR>మారుస్తాయో, బాహ్య సంఘటనలవల్ల అది ఎలా చలిస్తుందో, బాహ్య&nbsp;<BR>ప్రకృతిలో అది ఎలా పరివర్తనాన్ని కల్పిస్తూ వుంటుందో మనం చూస్తున్నాం.&nbsp;<BR>ఈ స్థూల శరీరానికి, వృద్ధి క్షయాలున్నట్లే, మనస్సుకూ వృద్ధి, క్షయం&nbsp;<BR>వున్నాయి. కాబట్టి మనస్సు సహితం జీవుడు కాజాలదు. జీవాత్మ వృద్ధినొందేదే&nbsp;<BR>కానీ, క్షీణించేది కాదు. ‘‘మన కీ సంగతి ఎలా తెలుస్తుంది? మనస్సుకు ఆవల&nbsp;<BR>వేరొకటి వుందనేదీ మనకు ఎలా తెలియగలదు?’’ అంటారేమో? స్వయం&nbsp;<BR>ప్రకాశమైనట్టిదీ, తెలివికి ఆధారమైనట్టిదీ అయిన విజ్ఞానం, మూఢమై, జడమై&nbsp;<BR>ఉండే పదార్థంయొక్క లక్షణం కాజాలదు కదా? విజ్ఞానం తన స్వభావసిద్ధంగా&nbsp;<BR>కలిగిన జడపదార్థం ఎన్నడూ కనబడలేదు. మూఢం, జడం అయిన పదార్థరాశి,&nbsp;<BR>ఏదీ స్వయంప్రకాశం కాజాలదు. జడ పదార్థాన్ని ప్రకాశింపజేసేది విజ్ఞానమే. ఈ&nbsp;<BR>భవనం ఇక్కడ కనబడటం విజ్ఞానం ద్వారానే. ఏదో విజ్ఞానం దీన్ని నిర్మించి&nbsp;<BR>వుంటే తప్ప, ఈ మందిరం ఇక్కడ మందిర రూపంలో కనబడజాలదు. ఈ&nbsp;<BR>శరీరానికి స్వకీయమైన ప్రకాశం లేదు. ఉంటే ఇది శవంలోకూడా ఉండాలి కదా?&nbsp;<BR>మనస్సుగాని పారమార్థిక శరీరంకాని స్వయంప్రకాశాలు కావు. వానిలోకూడ&nbsp;<BR>జ్ఞానధర్మం లేదు. స్వయంప్రకాశమయ్యేది నాశం చెందదు. వేరొకదాని&nbsp;<BR>తేజస్సును ఎరువు తెచ్చుకొని ప్రకాశించేది, ఒకప్పుడు ప్రకాశించడం,&nbsp;<BR>మరొకప్పుడు ప్రకాశించకుండటం జరగొచ్చు. స్వయంప్రకాశి, అయినదని&nbsp;<BR>వెలుగును రమ్మనేదికాని, పొమ్మనేదికాని ఏమి ఉండగలదు? దానికి వృద్ధి&nbsp;<BR>క్షయాలు చేకూర్ప జాలేదేముంటుంది? సూర్యుని ప్రకాశాన్ని పొంది వెలిగేది&nbsp;<BR>కాబట్టి, చంద్రబింబంలో వృద్ధిక్షయాల్ని చూస్తున్నాం. నిప్పులో వేసి ఎర్రగా&nbsp;<BR>కాల్చిన ఇనుపముక్క మెరుస్తూ ప్రకాశిస్తుంది. కాని దాని ప్రకాశం ఎరువు&nbsp;<BR>సొమ్ము కాబట్టి అది సమసిపోగలదు. ఇట్లు స్వీయధర్మం కాక, ఎరువు&nbsp;<BR>తెచ్చుకొనబడిన ప్రకాశంమాత్రం నాశనం నొందగలదు.</FONT></p>
<p><FONT FACE="SHREE900, SHREE, sans-serif" SIZE="3">ఈ స్థూల శరీరానికి, అంటే, ఈ బాహ్యాకృతికి, స్వీయమైన ప్రకాశం&nbsp;<BR>లేదని మనమిప్పుడు గ్రహించాం. ఇది స్వయంప్రకాశి కాదు. కనుక తన్ను తాను&nbsp;<BR>తెలిసికోలేదు. మనస్సుకూడా ఇట్లే, తన్ను తాను తెలిసికోలేదు. ఎందువల్ల? అది,&nbsp;<BR>వృద్ధి క్షయాలను పొందేదే. అదొకప్పుడు దృఢతరంగానూ, వేరొకప్పుడు</FONT></p>
<hr class="puTa_virupu">
<table><tr><td><a class=puTa_lanke href=puTa1375.html>p1375</a></td><td>p1376</td><td><a class=puTa_lanke href=puTa1377.html>p1377</a></td></tr></table>
</div></body></html>
