<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1448.html>p1448</a></td><td>p1449</td><td><a class=puTa_lanke href=puTa1450.html>p1450</a></td></tr></table>
<p><FONT FACE="SHREE900, SHREE, sans-serif" SIZE="3">220 శ్రీ వివేకానంద సాహిత్య సర్వస్వం -- సంపు. 4</FONT></p>
<p><FONT FACE="SHREE900, SHREE, sans-serif" SIZE="3">పరమార్థం అనుభవానికి వచ్చేదాకా మననం చేస్తూండాలి. ఆనందం మన&nbsp;<BR>స్వభావం. మన మనుభవించే లౌకికసుఖం ఆ ఆనందచ్ఛాయ, ఆ పరమానందపు&nbsp;<BR>లేశం. ఈ ఆనందం సుఖదుఃఖాలకతీతం. ఇదే ప్రపంచానికి సాక్షీభూతమైంది.&nbsp;<BR>అది ద్రష్ట. ఈ జగత్తు దృశ్యం. ద్రష్ట అవికారి. దృశ్యం నిరంతరం&nbsp;<BR>మారిపోతూంటుంది. ఈ ద్రష్ట సమక్షాన జీవన గ్రంథంలోని పుటలు చలించి&nbsp;<BR>పోతూంటాయి.</FONT></p>
<p><FONT FACE="SHREE900, SHREE, sans-serif" SIZE="3">యోగం అభ్యాసంనుండి జనిస్తుంది. జ్ఞానం యోగంనుండి జనిస్తుంది.&nbsp;<BR>జ్ఞానంవల్ల ప్రేమ జనిస్తుంది. దీనివల్ల ఆనందం కలుగుతుంది.</FONT></p>
<p><FONT FACE="SHREE900, SHREE, sans-serif" SIZE="3">అహంకార మమకారాలు అజ్ఞానంనుండి జన్మిస్తాయి. వీనిని దూరం&nbsp;<BR>చేయడం అసంభవమైనట్లుగా, అనంతకాలంనుండి మనం దీనిలో చిక్కుకుని&nbsp;<BR>వున్నాం. మనం ముక్తులం కావాలంటే వీటిని దూరం చేయాలి. మనం&nbsp;<BR>వివేకులం, ఉత్సాహవంతులం కావాలి. శుష్కముఖం ఆధ్యాత్మికత కాదు. మతం&nbsp;<BR>శ్రేష్ఠమైంది. కాబట్టి ప్రపంచంలో ఆనందమయమైంది కావాలి! అర్థరహితమైన&nbsp;<BR>తపస్సువల్ల మనుష్యుడు పవిత్రుడు కాడు. ఈశ్వరభక్తుడు, పవిత్రుడు అయిన&nbsp;<BR>వాడు, దుఃఖించవలసిన అవసరమేముంది? వాడు పసిబిడ్డలాగా, ఈశ్వరుని&nbsp;<BR>బిడ్డలాగ, సదానందమయుడు కావాలి! మతంలో ప్రధానమైన అంశం చిత్తశుద్ధి.&nbsp;<BR>ఈశ్వరుడు మనలోనే వున్నాడు. కాని చిత్తశుద్ధి కలవారు మాత్రమే, తన&nbsp;<BR>హృదయంలో ఈశ్వర దర్శనం చేయగలరు. మనం లోకాన్ని చూస్తున్నాం కదా?&nbsp;<BR>మనం దాన్ని లోకమనుకొన్నాం కాబట్టి అలాగా కనిపిస్తుంది. దానిలో ఈశ్వర&nbsp;<BR>భావన కలిగుంటే మనకు అదలాగే కనిపిస్తుంది. ప్రతి వస్తువులోను మనకు&nbsp;<BR>ఈశ్వర దృష్టి వుండాలి. తల్లిదండ్రులు, అన్నలు, తమ్ముళ్లు, శత్రువులు -&nbsp;<BR>అందరిపట్ల ఈశ్వరబుద్ధి వుండాలి. అన్నిటిలో ఈశ్వర భావన చేసినపుడు ఈ&nbsp;<BR>ప్రపంచం ఎలా మారుతుందో చూడండి. సర్వత్రా ఈశ్వరుని తప్ప ఇతరం&nbsp;<BR>చూడొద్దు. దుఃఖం, స్పర్ధ, కష్టం, అంతర్థాన మవుతాయి. జ్ఞానం మతాలన్నిటికీ&nbsp;<BR>అతీతమైనది. అక్కడ మతం లేదు. అంటే జ్ఞానం మతాలకు విరోధి అని కాదు.&nbsp;<BR>అది మతాలకు అతీతమైన స్థితి. జ్ఞాని ఈ భిన్న మతాలను నిరసించడు.&nbsp;<BR>అందరకు సహాయపడతాడు. నదులన్నీ సముద్రంలో కలిసి ఏకమైనట్లు,&nbsp;<BR>మతాలన్నీ జ్ఞానాన్ని పొంది ఏకమవుతాయి. సర్వ పదార్థాలకు అధిష్ఠాన సత్త&nbsp;<BR>బ్రహ్మపదార్థం. మన కీ సత్యం దృగ్గోచరం కావడంతోనే మనకును, వేరే సత్త&nbsp;<BR>వుండదు. ఈ ఏకత్వాన్ని దర్శించడంవల్ల మనకు ఈశ్వరునితో ఏకత్వం&nbsp;<BR>కలుగుతుంది.</FONT></p>
<hr class="puTa_virupu">
<table><tr><td><a class=puTa_lanke href=puTa1448.html>p1448</a></td><td>p1449</td><td><a class=puTa_lanke href=puTa1450.html>p1450</a></td></tr></table>
</div></body></html>
