<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa1547.html>p1547</a></td><td>p1548</td><td><a class=puTa_lanke href=puTa1549.html>p1549</a></td></tr></table>
<p><FONT FACE="SHREE900, SHREE, sans-serif" SIZE="3">అనుష్ఠాన వేదాంతం - ప్రథమ భాగం</FONT></p>
<p><FONT FACE="SHREE900, SHREE, sans-serif" SIZE="3">319</FONT></p>
<p><FONT FACE="SHREE900, SHREE, sans-serif" SIZE="3">నమ్మకం లేనివాడు నాస్తికుడని ఆధునికమతం బోధిస్తోంది. కాని ఇది స్వార్థమైన&nbsp;<BR>విశ్వాసం కాదు; ఎందుకంటారా? వేదాంతం అద్వైతాన్ని కదా బోధిస్తుంది?&nbsp;<BR>అంతా నీవే కాబట్టి అన్నిటియందూ, విశ్వాసం కలిగి వుండడమే ఆత్మ&nbsp;<BR>విశ్వాసమని అర్థం. అన్నీ నీవే కాబట్టి నీపట్ల నీకు ప్రేమ వుండటమంటే&nbsp;<BR>అన్నిటినీ ప్రేమించడమే; పశువులపట్ల ప్రేమ; ప్రతిదానిపట్ల ప్రేమే. ఇలాంటి&nbsp;<BR>విశ్వాసమే ప్రపంచాన్ని ఉద్ధరించగలదని నా దృఢవిశ్వాసం. ‘‘నన్ను నేను, పూర్తిగా&nbsp;<BR>తెలిసికొన్నాను’’ అని యథార్థంగా పలుకగలవాడే, అత్యంత మహా&nbsp;<BR>పురుషుడు. నీ శరీరంలో, ఎన్ని శక్తులు, ఎన్ని సమర్థతలు, ఎన్ని మహిమలు దాగు-&nbsp;<BR>న్నాయో నీకు తెలుసా? మనిషిలోవున్న సర్వమూ తెలిసిన శాస్త్రవేత్త&nbsp;<BR>ఎవడున్నాడు? నరుడు, ఈ లోకంలో అవతరించి, కోట్లకొద్దీ సంవత్సరాలు&nbsp;<BR>గడిచాయి; అయినా వాని శక్తులలో అణుమాత్రమే ఇప్పటికి బయటికి వచ్చింది.&nbsp;<BR>కాబట్టి, ‘‘నేను దుర్బలుడిని’’ అని అనరాదు. పైపైన కనిపించే హీనతకు&nbsp;<BR>అడుగున మరుగుపడి, ఎంత మహత్వం అణగివుందో నీకెలా తెలుస్తుంది? నీ&nbsp;<BR>లోపల అణిగివున్న మహిమను గూర్చి నీకు తెలిసింది అత్యల్పం. నీలో&nbsp;<BR>మరుగుపడి, అనంతశక్తి, అనంతమహిమ పరమవుతోంది. నీ ప్రజ్ఞ అనంత&nbsp;<BR>సముద్రాన్ని పోలింది.</FONT></p>
<p><FONT FACE="SHREE900, SHREE, sans-serif" SIZE="3">‘‘ఈ ఆత్మను గూర్చి మొట్టమొదట వినాలి’’ - నీవు ఆ ఆత్మవు అనే&nbsp;<BR>వాక్యాన్ని రాత్రింబగళ్లు వింటూవుండు. అది నీ రక్తనాళాలలోనికి ప్రవేశించి,&nbsp;<BR>ప్రతి రక్తబిందువును జలదరింపజేసి, నీ అస్థి మాంసాలలో నిండేవరకు, రేయిం-&nbsp;<BR>బగళ్లు ఆ వాక్యాన్ని వల్లిస్తూ వుండు. ‘‘జనన మరణ రహితమై, దివ్యమై,&nbsp;<BR>సర్వజ్ఞమై, సర్వశక్తి సమన్వితమై వెలిగే ఆత్మను నేను-’’ అనే ఆదర్శంతో, నీ&nbsp;<BR>తనువెల్ల నిండి నిబిడీకృతమగుగాక! రేయింబగళ్లు దానినే మననం చేయి. దాన్నే&nbsp;<BR>సదా ధ్యానం చేయి. అప్పుడది కార్యాచరణ రూపాన్ని పొందుతుంది. ‘‘పూర్ణ&nbsp;<BR>హృదయంనుండి జిహ్వ మాటలాడును’’ అనే సామెత వుంది. హృదయం నిండి-&nbsp;<BR>నప్పుడు హస్తంకూడ పని చేస్తుంది. కర్మ బయలుదేరుతుంది. ఆదర్శంతో నిండి&nbsp;<BR>వుండండి. మీరేమి చేసినా, దీన్ని చక్కగా సంస్మరించండి. అట్టి స్మరణ వల్ల,&nbsp;<BR>మీ కార్యాలన్నీ విస్తృతి పొందుతాయి. రూపాంతరం చెందుతాయి. దివ్యభావాన్ని&nbsp;<BR>పొందుతాయి. జడపదార్థం శక్తిసమన్వితమైతే, సంకల్పం సర్వశక్తి సమన్వితం. ఈ&nbsp;<BR>విశ్వాసం, మీ జీవితాల్లో కనిపిస్తూ వుండనీ! మీ సర్వశక్తిని గూర్చిన, మీ ఘనతను&nbsp;<BR>గూర్చిన, మీ మహిమలను గూర్చిన స్మరణతో నిండి వుండండి. మూఢవిశ్వా-&nbsp;<BR>సాలేవీ మీ తలల్లోకి ఎక్కకుండా వుంటే ఎంత బాగుండేది?&nbsp;<BR>చైతన్యాన్ని హరించే క్షుద్రత్వ, దుర్బలత్వాది మూఢవిశ్వాసాలు, మనల్ని, జన్మ-</FONT></p>
<hr class="puTa_virupu">
<table><tr><td><a class=puTa_lanke href=puTa1547.html>p1547</a></td><td>p1548</td><td><a class=puTa_lanke href=puTa1549.html>p1549</a></td></tr></table>
</div></body></html>
