<HTML><HEAD><TITLE>Levandi Melkonandi</TITLE><META HTTP-EQUIV="Content-Type" CONTENT="text/html; CHARSET=utf-8"><meta name="viewport" content="width=device-width, initial-scale=1.0"><link type="text/css" rel="stylesheet" href="css.css"></HEAD><BODY bgcolor="white"><div class="patra">
<table><tr><td><a class=puTa_lanke href=puTa375.html>p375</a></td><td>p376</td><td><a class=puTa_lanke href=puTa377.html>p377</a></td></tr></table>

<p><FONT FACE="SHREE900, SHREE, sans-serif" SIZE="3">తర్కాన్ని తత్త్వశాస్త్రాన్ని గంగలో కలుపు.</FONT></p>
<p><FONT FACE="SHREE900, SHREE, sans-serif" SIZE="3">‘‘బానిసకే బానిసలు కానవస్తారు, భ్రాంతమతికే భ్రాంతి గోచరిస్తుంది,&nbsp;<BR>అపవిత్రుడికే అపవిత్రత కనిపిస్తుంది.’’</FONT></p>
<p><FONT FACE="SHREE900, SHREE, sans-serif" SIZE="3">దేశకాలనిమిత్తా లనేవన్నీ భ్రాంతులు. (ప్రస్తుతం) బద్ధుడననీ (యిక)&nbsp;<BR>ముక్తుణ్ణి అవుతాననీ భావించటం నీ జాడ్యం. నువ్వు నిర్వికారుడవు. మాట్లా-&nbsp;<BR>డకు. కూర్చో. సమస్త విషయాలూ కరగిపోనివ్వు, అవి వట్టికలలు. భేదమనేది&nbsp;<BR>లేదు, తారతమ్యమనేది లేదు; అదంతా మూఢవిశ్వాసం. కాబట్టి మౌనం అవ-&nbsp;<BR>లంబించి నీ తత్త్వాన్ని తెలుసుకో.</FONT></p>
<p><FONT FACE="SHREE900, SHREE, sans-serif" SIZE="3">‘‘నేను ఆనంద ఘనస్వరూపుణ్ణి.’’ ఏ ఆదర్శాన్ని అనుసరించకు, ఉన్న-&nbsp;<BR>దంతా నువ్వే. భయపడకు; నువ్వు సత్యస్వరూపుడవు. ప్రశాంతచిత్తుడవవు.&nbsp;<BR>నిన్ను కలవరపరచుకోకు. ఎన్నడూ నువ్వు బద్ధుడవు కాలేదు; ఎన్నడూ పాపా-&nbsp;<BR>త్ముడవుగాగాని, పుణ్యాత్ముడవుగాగాని కాలేదు. ఈ భ్రమల నన్నిటిని విడనాడి&nbsp;<BR>చిత్తశాంతిని పొందు. ఎవరిని ఉపాసించటం? ఉపాసించేవా రెవరు? సర్వం ఆత్మే.&nbsp;<BR>మాట్లాడటం, భావించటం - మూఢవిశ్వాసం. ‘‘నేను ఆత్మను’’, ‘‘నేను&nbsp;<BR>ఆత్మను’’ అంటూ జపించు. తక్కినదంతా అదృశ్యమైపోనివ్వు.</FONT></p>
<p><FONT FACE="SHREE902-Italic, SHREE, sans-serif" SIZE="3">సోమవారం, జూలై 29</FONT></p>
<BR>
<p><FONT FACE="SHREE900, SHREE, sans-serif" SIZE="3">ఒక్కోసారి మనం ఒక వస్తువును తత్పరిసరాలను వర్ణించి సూచి-&nbsp;<BR>స్తూంటాం. సచ్చిదానందమని పలికేటప్పుడు అనిర్వచనీయమైన ఫలానా అతీత&nbsp;<BR>తత్త్వతీరాన్ని సూచిస్తూన్నాం. దాన్ని గురించి ‘ఉంది’ అనైనా మనం చెప్పలేం.&nbsp;<BR>ఎందుకంటె అదీ సాపేక్షమే. ఏ భావన ఐనా ఏ ఊహ ఐనాసరే, నిష్ఫలమే. ‘‘నేతి,&nbsp;<BR>నేతి’’ (ఇది కాదు, ఇది కాదు) అని మాత్రమే చెప్పగలం; ఎందుకంటె భావిం-&nbsp;<BR>చటం సైతం పరిమితిని కల్పించటమే; తన్మూలంగా కోల్పోవటమే.</FONT></p>
<p><FONT FACE="SHREE900, SHREE, sans-serif" SIZE="3">ఇంద్రియాలు రేయింబవళ్లు నిన్ను మోసపుచ్చుతున్నవి. వేదాంతం అనేక&nbsp;<BR>యుగాలకు ముందే యీ సంగతిని కనుగొంది; ఆధునిక ప్రకృతిశాస్త్రం యిప్పు-&nbsp;<BR>డిప్పుడే దీన్ని కనుగొంటూంది. పటానికి పొడవు వెడల్పులు మాత్రమే&nbsp;<BR>వున్నాయి; కృత్రిమంగా లోతును కనబరుస్తూ, చిత్రకారుడు మనలను వంచించ&nbsp;<BR>టంలో ప్రకృతిని అనుకరిస్తున్నాడు. ఏ యిద్దరూ ఒక్క ప్రపంచాన్నే చూడటం-&nbsp;<BR>లేదు. దేన్లోను చలనం, వికారం లేదనీ, ఆ భావనే మాయ అనీ మహోన్నత-&nbsp;<BR>జ్ఞానం నీకు తెలుపుతుంది. ప్రకృతిని అఖండంగా ఎంచి అధ్యయనంచేయి,&nbsp;<BR>అంటె చలనాన్ని అధ్యయనం చేయి. మనశ్శరీరాలు మన నిజమైన ఆత్మలు కావు;&nbsp;<BR>అవి రెండూ ప్రకృతికి చెందినవి, కాని చివరకు మనం వస్తుతత్త్వాన్ని గ్రహిస్తాం.</FONT></p>
<hr class="puTa_virupu">
<table><tr><td><a class=puTa_lanke href=puTa375.html>p375</a></td><td>p376</td><td><a class=puTa_lanke href=puTa377.html>p377</a></td></tr></table>
</div></body></html>
